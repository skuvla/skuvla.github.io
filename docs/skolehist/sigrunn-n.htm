<!DOCTYPE HTML PUBLIC "-//W3C//DTD HTML 4.0 Final//EN">
<html>
<head>                                         
<meta http-equiv="Content-type" content="text/html; charset=utf-8">
<meta name="Keywords" content="">
<meta name="description" content="">
<meta name="Author" content="">
<title>Tilbakeblikk fra Karasjok Arbeiderpartis virke 1934-83</title>
<link rel="stylesheet" type="text/css" href="ssh1.css" />
</head>
<body><p align=right><a href="sigrunn-s.htm"><img  src="samleavg.jpg"> Sámegillii</a>
<p align=center>Artikkel i boka <a href="ssh1-n.htm">Samisk skolehistorie 1</a>. <a href="http://www.davvi.no">Davvi Girji</a> 2005. <p>

<h2>Sigrunn Rønbeck: </h2>

<h1>Tilbakeblikk fra Karasjok Arbeiderpartis virke 1934-83</h1>

<table border=2><tr><td><img src="sigrunn2.jpg" width=250><p><b>Sigrunn Rønbeck, Tromsø 2002 </b><br>(Foto: Svein Lund) </td>



<td><b>Sigrunn Myreng blei født i 1910 i Finnkongkeila, et fiskevær ytterst i Tanafjorden som nå er 
avfolka. I 1934 gifta hun seg med Hans Rønbeck, som var født i Hammerfest 1912. De flytta til Karasjok, der de bygde opp et småbruk gjennom 
nyrydning. Seinere fikk Hans Rønbeck forskjellige kommunale stillinger i Karasjok kommune, og også politiske verv i kommunen. Ekteparet 
Rønbeck var aktive i Arbeiderpartiet, og Hans Rønbeck var formann i lokallaget fra 1934. Hans Rønbeck spilte en sentral rolle i kampen om 
Samekomiteens innstilling og blei kjent som en av de fremste motstanderne av å innføre samisk i skolen.  <b>
Hans og Sigrunn Rønbeck flytta til Tromsø i 1983. Hans døde i 1994, men Sigrunn bor fortsatt i Tromsø, og hun har til det siste vært aktiv med å 
skrive avisinnlegg. Vi har fått lov å gjengi et foredrag som hun holdt for Karasjok bygdelag i Oslo i 1996. Vi takker også Sigrunn Rønbeck for at vi 
har fått kopiere og bruke noen dokumenter fra hennes rikholdige arkiv.</b></td></tr></table>
<p>


Kjære venner!<p>
Da jeg første gang fikk høre om Karasjok bygdelag av vår datter Ingbjørg og våre nå avdøde venner, Ingrid og Georg Næss, ble jeg like glad og 
begeistret som dem, og min glede er enda større nå, etter at jeg har møtt dere. Jeg føler virkelig at jeg er kommet blant venner, for mange av dere er 
barn av våre beste venner. Hensikten med mitt innlegg her er å fortelle om deres foreldres og slekts innsats gjennom en lang epoke i samenes liv, 
gjennom nesten 50 års innsats i det politiske liv som min mann og jeg har deltatt i sammen med deres foreldre. <p>
	Som dere vet, så var det i de harde 20-30-årene stor arbeidsledighet i hele landet. Det var ikke studielån å få for de ungdommene som ville 
ha utdannelse. Heller ikke arbeid å få for en stor del av landets ungdom. Det har dere selv også fått føle på kroppen.<p>
	Her må jeg få komme med noen ord om vår tilknytning til Karasjok. Da min mann, Hans Rønbeck, etter endt landbruksskole og 2 måneders 
militær kontorplikt på Altagård, fant ut at han ville begynne med bureising og småbruk i Karasjok i 1932, søkte han om 40 mål og startet samme høst 
med nyrydding av de første 10 målene. Vinteren 1933-34 var Hans i Oslo og gjorde seg ferdig med 6 måneders handelsskole. Da vi som nygifte, 
høsten -34, flyttet til Karasjok, hadde Hans ryddet og dyrket 15 mål jord, hugget og kjørt fram tømmer til fjøs og støpt gjødselkjeller, mens erfarne 
tømrere hadde satt opp fjøs til 4 kyr, og stall til 1 hest, mens for til ku og hest var innhøstet. Vi bodde i Hans's foreldres sommerhytte over vinteren, 
til han hadde hugget og kjørt fram tømmeret til huset som blei sagd og tømret opp om sommeren. Slik fikk vi vår første tilknytning til våre naboer av 
Karasjokbefolkningen. <p>
Veien fra Lakselv var sommeren 1934 kommet fram til Karasjok, og vi møtte en fager og idyllisk bygd i strålende høstsol. Vi var unge og friske, 22 
og 24 år gamle, og vi gledet oss til å ta fatt med godt mot og sterke never. Karasjok, som inntil da hadde ligget i fredelig isolasjon, hadde nå fått fast 
bussrute med brødrene Isaksens busselskap.<p>
I Karasjok besto befolkningen hovedsakelig av samer, mens en liten gruppe norske bodde på sjølve kirkestedet. De besto av sogneprest og lensmann, 
distriktslege, fem lærere, tre kjøpmenn, poståpner og telefonbestyrer, samt skogforvalter. Dengang var det stor forskjell mellom embetsmenn, 
lærerne, kjøpmennene og andre norske, mot småbrukerne og flyttsamene, slik det også var i andre deler av landet mot arbeiderklassen.<p>
	Når jeg tenker tilbake på den tiden, kan jeg jo undres litt over at vi møtte slik vennlighet og tillit blandt den samiske befolkning, men etter 
litt omtanke er jeg senere kommet til at de følte en tilknytning til oss, fordi vi var en av dem, som småbrukere, med samme vilkår og samme interesse 
som dem. <p>
	Karasjokfolket som lenge hadde vært isolert fra omverdenen, på grunn av manglende veikommunikasjon, hadde dog vært så framsynt at de 
hadde stiftet Karasjok arbeiderparti allerede omkring 1920, og i 1926 hadde de sin første og eneste streik, for å prøve å oppnå noen ører mer pr. kilo 
frosset reinkjøtt, som de kjørte for handelsmennene ned til Billefjord om vinteren i allslags vær på ubrøytet hestekjørevei, med 300 kilos lass kjøtt ned 
og retur 300 kg mel og andre varer tilbake.<p>
	En tur tok ca. 4 dager og de fikk 40 kr. for turen, 10 kr dagen for hest og mann, kontanter som kom godt med. I storm og 30-40 graders kulde 
langs den barske Porsangerfjorden var det ofte en hard og slitsom jobb, fortalte Hans senere. <p>
	I valgåret 1934 meldte Karasjok arbeiderparti seg inn i Det norske arbeiderparti. De hadde inntil da stått utenfor selve moderpartiet.<p>
	Nå begynte Karasjokfolket å få tillit til framtida, og med den nye veiforbindelsen, og nærmere kontakt med kystfolket, forsto de at det var 
viktig å lære det norske språket bedre. I 1937, da lærer Løining sa opp stillingen som herredskasserer, ble Rønbeck ansatt, og fungerte i 2 år, da han 
ble ansatt på den nyopprettede stilling i Finnmark fylkesforsyning, hvor han avanserte til fullmektig og etter krigen sjef. I 1947 kom vi tilbake til 
Karasjok, hvor Rønbeck ble ansatt som kontorsjef og ligningssjef.<p>

Overskrift i "Finnmark Tidende", Vadsø den 9/11-49: "Samene i Karasjok krever samme språklige opplæring for sine barn som de norske."<p>
	I november 1949 ble det holdt et skolestyremøte i Karasjok hvor det ble behandlet et skriv fra Samordningsnemnda for skoleverket, hvor de 
forelegger spørsmålet om den språklige opplæring, uten at dens flertall dog har tatt noen endelig stilling til dette.<p>
	Samordningsnemndas skriv var oversendt av skoledirektøren i Finnmark, som hadde antydet opprettet særskilte klasser for samiske barn ved 
folkeskolen i de språkblandede distrikter. Etter dette ville man i Karasjok fått to linjer ved folkeskolen, en for samebarn og en for de norske. Som 
rimelig kan være, vakte saken under behandlingen i skolestyret en stor og inngående debatt. Skolestyret uttalte seg mot en oppdeling av skolen i to 
linjer, med følgende motivering:<br><i>
"For å skape grunnlaget for den fastboende samiske befolknings økonomi, ønsker vi for denne en undervisning med fullstendig språklig fornorskning 
som endelig mål. Skille mellom samiske og norske barn vil være meget uheldig, og den nåværende samskole må derfor opprettholdes, i det denne 
bidrar til å skape den forståelse og samkjensle som er nødvendig for en heldig utvikling." </i>(Vedtaket er ført i pennen av daværende skoleinspektør 
Meløy.)<p>
	I forbindelse med språkspørsmålet og den språklige opplæring i skolen, gjør det seg her gjeldende to helt motsatte syn og oppfatninger. 
Medlemmet av Samordningsnemnda fra Finnmark, Per Fokstad, Tana, og skoledirektøren holder på en språklig deling i skolen i de språkblandede 
distrikter. Karasjok skolestyre holder på samskolen med fornorskning som endelig mål. (Skoledirektør da var Aarseth.) <p>
Skolestyrets vedtak vakte stor interesse ute blandt folket, og da radiomelding den 16/6-53 kom til bygda, om opprettelse av et "Samisk Råd", spisset 
folk ørene og sa: "Hva skal dette bety? Vi har jo vårt eget folkevalgte formannskap og kommunestyre, som hovedsakelig bestå av samer, samt 
fylkesting og storting som vi selv har vært med på å velge. Vi har ikke bruk for et sameråd." "Karasjok arbeiderparti har i mere enn 20 år vært det 
eneste organ som har tatt de samiske spørsmål opp til drøftelse med oss som saken gjelder, nemlig vår egen samiske befolkning."
Resultatet ble at "Samisk Råd" ble oppnemnt uten at samene ble tatt med på råd om sin egen skjebne. <p>
	Da konstituert fylkesmann Dag Tønder, etter drøftelse med Per Fokstad, Tana, kom med forslag om å opprette en Samekomite, ble 
"Komiteen til å utrede samespørsmål" oppnemnt den 3. august 1956, av Kirke- og Undervisningsdepartementet. Det blei oppnevnt 8 personer, hvorav 
1 fra Karasjok og 1 fra Kautokeino; Lind Meløy og Arvid Dahl. Begge norske.<p>

Ingen samer fra angjeldende distrikter ble funnet verdige til å ivareta sine egne interesser. Hans Rønbeck ble spurt av Tønder om å være med 
i Samekomiteen, men han nektet å gå mot samenes eget ønske.<p>
	Var det noe rart at folk ble opprørte? Nå hadde de fått nok! Nå gikk det budstikke fra mann til mann! Her må noe gjøres! Og i all 
hemmelighet ble det innkalt til et massemøte på Samfundshuset i Karasjok den 9. april 1960, nøiaktig 20 år etter Norges skjebnedag, den 9. april 1940. 
Det møtte fram 89 personer, og en resolusjon til Den Norske Regjering ble utformet og sendt avgårde. Samme kveld kom ligningsfullmektig Hartvig 
Norvang hjem til oss og fortalte om møtet og beslutningen. Rønbeck sa da: "Det var synd at jeg ikke fikk vite om møtet. Jeg ville så gjerne ha vært der 
og hørt på dere." "Nei", svarte Hartvig, "Du skulle ikke vite om det, for da hadde du fått skylda. Dette er vårt verk og lensmannsfullmektig Thorleif 
Balto og jeg har utformet det, og det er undertegnet av 7 vitterlighetsvitner."<p>
Her følger resolusjonen: <p>
<i>
9. april 1960<br>
<b>Resolusjon til Den Norske Regjering</b><p><ul><li>1. Massemøtet vil innledningsvis understreke og fastslå som en uomtvistelig kjennsgjerning at oppnevnelsen av den såkalte "Samekomite", ikke 
bunner i noe ønske eller krav fra majoriteten av det samiske folk.
Vi føler oss ett med landets øvrige befolkning og vi har hverken bedt om eller ønsker særrettigheter eller særforpliktelser i forhold til de øvrige 
innvånere i Norge.<li>2. De synspunkter som gjøres gjeldende i punkt 1 forhindrer ikke at vi gir vår fulle tilslutning til "Samekomiteens" tilrådninger om utbyggingen av 
jordbruks- og reindriftsnæringen i indre Finnmark, slik også Finnmarks Fylkesråds landbruks- og reindriftsutvalg tidligere har foreslått. Det samme 
gjelder utbyggingen av kommunikasjonene, slik det tidligere er reist krav om i "Utbyggingsprogrammet for Indre Finnmark" og gjennom andre 
tilrådinger.<li>3. Ut fra vårt prinsipielle syn, slik det kommer til uttrykk i punkt 1, er vi dypt uenig i "Samekomiteens" målsetting når det gjelder den framtidige 
såkalte "Samepolitikk". Vi vil derfor med alle midler motsette oss ethvert tiltak som har til formål å bevare den samiske befolkning i et eget 
organisert samfunn i Indre Finnmark. Konferer "Samekomiteens" innstilling under avsnittet "Komiteens grunnsyn". Vi protesterer mot alle tiltak 
som nødvendiggjør opprettelsen av spesielle organer for samene, og vi henstiller i denne forbindelse om at "Samisk Råd" for Finnmark snarest må bli 
oppløst. Erfaringer har vist at slike organer blir brukt mot våre ønsker og interesser, og vi finner denslags formynderskap både sårende og 
unødvendig.<li>4. Slik språkforholdene har utviklet seg i tiden etter frigjøringen, mener vi "Samekomiteens" skole og språkpolitikk hverken er i samsvar med 
virkeligheten eller begrunnet. Vi mener komiteens framlegg om ytterligere innføring av samisk i skolen vil være et skjebnesvangert tilbakeslag, som 
vil tvinge utviklingen tilbake og skape store vansker for vår ungdom i deres framtidige eksistens. <p>
	Som alle andre, elsker også vi vårt morsmål. Men vi må erkjenne at vi hverken kan eller vil stanse utviklingen som i dag tydelig går i 
retninga av stadig mere norsk også i de samiske hjem. Da enhver undervisning i samisk språk vitterlig vil måtte skje på bekostning av andre viktige 
skolefag vil vi på det mest bestemte motsette oss at samisk blir noe annet enn hjelpespråk.    <p>
	Vi erklærer oss enig i den språk- og skolepolitikk som er fastlagt i de vedtak Karasjok skolestyre gjorde i 1949 og 1957, og ut fra de faktiske 
forhold i dag, mener vi Kirkedepartementets instruks av 18/4-1898 skal være den framtidige rettesnor for skolen i vår bygd. Skulle enkelte foreldre 
for deres barn ønske en slik undervisning som "Samekomiteen" foreslår, vil vi ikke motsette oss at det opprettes egne linjer i skolen, beregnet for slike 
elever.</ul></i><p>
Ovenstående resolusjon er vedtatt på massemøte av samer på Samfundshuset i Karasjok 9. april 1960, av de 89 stemte 87 for resolusjonen. Til å 
undertegne resolusjonen ble valgt Per Lyngstad, Samuel J.A. Balto, Anna Norli, Inga Berit Rasmussen, Johannes Grønli, Berit J. Anti, Ravna P. Sara.
<p>
Etter at resolusjonen fra massemøtet i Karasjok var mottatt av den norske Regjering, kom Kirke- og undervisningsminister statsråd Helge Sivertsen 
oppover til Karasjok i mars 1961, for å møte Karasjok arbeiderparti og skolemyndighetene.<p>
Det hadde vakt stor røre i departementet da resolusjonen kom, og de ville nå ha grei beskjed fra folket i Karasjok om deres mening. Før møtet på 
Samfundshuset om kvelden, var Helge Sivertsen hjemme hos oss, sammen med styret i Arbeiderpartiet og Arbeiderpartiets kvinnelag, samt AUF, og 
situasjonen ble drøftet ved kaffebordet.<p>
Om kvelden på Samfundshuset var det møtt fram 209 personer. Fra Vadsø kom daværende skoledirektør Gjermundsen, Samekonsulent Hans 
Henriksen og fra sameradioen Kathrine Johnsen. Kirke- og undervisningsdepartementets "Innstilling fra komiteen til å utrede samespørsmål" 
oppnemnt 3. august 1956, ble drøftet grundig. Statsråden redegjorde for årsaken til sitt besøk her oppe, og mange hadde ordet, både formannen i 
Arbeiderpartiet, skoledirektøren og mange andre, deriblandt småbruker Hans Henry Balto, som hadde et harmdirrende og dyptfølt innlegg, som 
resulterte i at da Samekonsulenten tok ordet, ble han møtt med en dempet unison tramp fra samenes myke fottøy, skallene, som brukes om vinteren. 
Det var en stille demonstrasjon fra et folk som aldri hadde demonstrert før, og vi forsto også at dette var planlagt på forhånd. Min mann, Hans 
Rønbeck, og jeg ble like overrasket som statsråden og Helge Sivertsen utbrøt høit: "Dette er ikke en manns verk." Han siktet, som alle forsto, til Hans 
Rønbeck, som alltid ble beskyldt for å dirigere samene av motstanderne. Sannheten var at samene hadde selv valgt Hans til å gå i bresjen for dem, 
fordi de mente han, som rimelig var, behersket norsk best, og kunne forme skriftlige norske vedtak bedre enn dem. Dette møtet dannet grunnlaget for 
Stortingets senere standpunkt. <p>
Dagen etter var statsråden på skolen og hadde samtaler med skolemyndighetene, og om kvelden var han gjest hjemme hos lensmannsfullmektig 
Thorleif Balto og frue Karen Marie sammen med partifeller, til ekte Karasjok-kost; kokt reinkjøtt med buljong.
Han dro neste dag til Tana, som var den første kommune i landet hvor det ble innført 9 årig skole. Deretter kom Karasjok. Den 9-årige skolen ble et 
vendepunkt for barna. Nå fikk de mulighet til å få undervisning på realskolenivå. Skoleinspektør ble ansatt i 1948. Senere undervisningsleder og 
mange andre lærere.<p>
    	I et senere takkebrev for hyggelig opphold i Karasjok, skriver Helge Sivertsen: <br><i>
"Jeg synes jeg fikk adskillig bedre bakgrunn for å vurdere de spørsmål som gjelder utdanning for Finnmarks ungdom, etter å ha vært i Karasjok. På 
meg virker det som det er en sosial revolusjon som er i ferd med å fullbyrdes, ikke minst i kommunene i Indre Finnmark." </i>Sivertsern skriver 
videre: <i>
"Etter at jeg var reist fra Karasjok, hadde jeg en opplevelse i Seida ved den linjedelte ungdomsskolen, der jeg var til stede ved en elevfest og hadde 
samtaler med elevrådet. Det virket som om disse ungdommene som nå fikk sin 9-årige utdanning, kjente det som om sundene åpnet seg, og at de sto i 
vårt samfunn, minst på lik linje med andre. Mange vil selvfølgelig finne sitt yrke og sin arbeidsplass i egen kommune og i egen landsdel. Andre vil 
komme til å søke ut og de vil uten tvil med sin bakgrunn komme til å gjøre seg godt gjeldende, hvor de enn kommer. Det kan være et aktivum å ha 
hatt en oppvekst i et noe hardere klima, med tilvenning til påkjenninger som ikke andre får."</i>
Dette skrev statsråd Helge Sivertsen etter sitt besøk i Finnmark.<p>
	Karasjok kommunestyre har 22. desember 1961 gitt Resolusjonen sin tilslutning med 8 mot 7 stemmer. Kommunestyret forkaster 
samekomiteens innstilling og henstiller at tiltak som tidligere er reist eller anbefalt av de kommunale organer blir gjennomført.
Formannskapets flertall hadde foreslått for kommunestyret å gi en uttalelse som i det vesentlige sluttet seg til Samekomiteens innstilling. Karasjok 
Flyttsamers Lokalforening sa seg enig med formannskapets flertall.<p>

I Kautokeino kommunestyres enstemmige vedtak om innstillingen heter det derimot: <br><i>
"Kommunestyret sier seg i hovedsaken enig i samekomiteens grunnsyn og målsetting, i det en har forstått komiteen slik at den ikke tilsiktet en 
isolering av samene, men at den har sett som mål at samene skal gis mulighet til å tilpasse seg hovedsamfunnet som fullverdige medlemmer." </i>
Norges reindriftsamers landsforening gjorde på landsmøte i 1960 enstemmig vedtak om å ta avstand fra resolusjonen fra møtet i Karasjok (med 
Aarseth som formann) <note>[Bjørn Aarseth, som da var rektor for ungdomsskolen i Karasjok, fungerte ei tid som sekretær for Karasjok flyttsamelag 
og Norske reindriftsamers landsforening. Red.]</note><p>
	Samisk Råd for Finnmark og Samisk selskap, som har vært representert i komiteen, gir i det vesentlige uttrykk for det samme syn som 
komiteen. (Hans Henriksen som formann)
I de innkomne uttalelser er det ellers i det vesentlige komiteens forslag om konkrete tiltak som er berørt. <p>
	Kirke- og undervisningsdepartementets stortingsmelding nr. 21 (1962-63) Om kulturelle og økonomiske tiltak av særlig interesse for den 
samisktalende befolkning. Tilråding fra Kirke- og undervisningsdepartementet av 23. nov. 1962 godkjent ved kongelig resolusjon samme dag. 
(Foredratt av Helge Sivertsen)<p>
Da stortingsmelding nr. 21 kom den 11. mai 1963 og ble sendt rundt til de forskjellige instanser i fylket, var det blitt en mere moderat utgave av 
Samekomiteens innstilling. De hadde tatt hensyn til resolusjonen fra Karasjok folkemøte, som er gjengitt i sin helhet i Stortingsmelding nr. 21. Øverst 
på side 4 står det:<br><i>
"Komiteens omtale av samedistriktene i Finnmark som samisk kjerneområde, er tildels blitt oppfattet som ensbetydende med et samisk reservat, 
isolert fra samfunnet ellers. Dette har, såvidt Departementet forstår, ikke vært Samekomiteens hensikt. Departementet mener at den samisktalende 
befolkning må ha de samme retter og de samme plikter som den norsktalende befolkning."</i>
Min kommentar: Dette er jo fullstendig i tråd med hva Sameresolusjonen ønsker for sitt folk, og da er hensikten med resolusjonen oppnådd.
<p>
De kulturelle tiltak fra Samekomiteens innstilling var de som hadde vakt størst misnøye hos storparten av Karasjokfolket. De ville ikke ha noen 
stagnering av norskopplæringen, samtidig som de ga uttrykk for sin kjærlighet til sitt morsmål, som de ville bevare. Samtidig mente de at de 
næringsmessige forhold var planlagt og delvis gjennmført i årene fra 1950, og fortsatt var under videre planlegging og gjennomføring av de 
kommunale instanser. Jeg kan bare nevne tiltak som Karasjok arbeiderparti har fullført de årene Arbeiderpartiet hadde flertall. Jeg ser i Finnmark 
Dagblad 16. mars en lang liste over løste oppgaver i Karasjok kommune under arbeiderstyret:<br>
<ul>
<li>Veien åpen hele året fra Lakselv til Finskegrensen<br>
<li>Bygd vei til Svineng og Beskenjarg, samt mindre veier til de enkelte bruk.<br>
<li>Meieri i Lakselv 1955<br>
<li>Luostejok kraftlag 1956<br>
<li>Utbygging av telefonnett<br>
<li>Karasjok slakteri 1957<br>
<li>Bygging av herredsagronombolig og tannlegebolig samt ansettelse av herredsagronom og folkerøkttannlege<br>
<li>Bygging av vannverk og kloakknett, kommunal sykestue og gamlehjem<br>
<li>Bygging av Herredshus, Samfundshus og Rådhus, ferdig bygd i 1971<br>
<li>Planlegging og nesten fullfinansiert kirkebygg, Indre Riksveg, museet, bl.a.
</ul><p>
Dette er saker som deres foreldre og besteforeldre har vært med på å bestemme og gjennomføre, og dere har all grunn til å være stolte av dem, 
samtidig som deres foreldre kan være stolte av dere, som tross manglende skolegang under krigen, da tyskerne tok skolen fra dere, selv har klart å 
kjempe dere fram til skolegang og gode stillinger i samfunnet, hvor dere blir verdsatt og respektert. Den verdifulle, kristne arv dere fikk med dere fra 
barndomshjemmet, kan ikke verdsettes høit nok.<p>
Jeg hadde sammen med min mann den glede å få dem som våre venner fra ungdommen av. De var og er et stolt folk, som satte sin ære i å klare seg 
selv, uten å kreve noe fra samfunnet.
<p>
Tromsdalen, 17. oktober 1996	<br>Sigrunn Rønbeck<p> 
<hr><p>



Les også <a href="ronbeck-n.htm">Sitater fra intervju med Hans Rønbeck</a><p>

<p align=right>
<a href="ssh1-n.htm#innhold">Flere artikler fra Samisk skolehistorie 1</a><p>
</body></html>


