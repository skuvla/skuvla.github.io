<!DOCTYPE HTML PUBLIC "-//W3C//DTD HTML 4.0 Transitional//EN">
<html>
<head>
<meta http-equiv="Content-type" content="text/html; charset=utf-8">
<meta name="Keywords" content="">
<meta name="description" content="">
<meta name="Author" content="">
<title>kulturvokster — eit samnordisk ynskjemål</title>
<link rel="stylesheet" type="text/css" href="ssh1.css" />
</head>

<body>
<p align=center>Tilleggsmateriale til boka <a href="ssh6-n.htm">Samisk skolehistorie 6</a>. <a href="http://www.davvi.no">Davvi Girji</a> 2013. <p>

<h2>Lydolf Lind Meløy:</h2>
<h1>Samisk kulturvokster — eit samnordisk ynskjemål</h1>

<table border=2><tr><td><img src="llmeloy.jpg" alt="" width=200><p><b>Lydolf Lind Meløy 
</b><br>(Foto: (FOTOGRAF))</td>
<td><b>Denne artikkelen sto i Syn og Segn 1957.<b>
Lydolf Lind Meløy (1908–1999) var oppvokst i Vesterålen og kom som lærar til Kautokeino i 1937. Da han skreiv dette brevet var han skoleinspektør i Karasjok. Seinare blei han formann i Norsk lærerlag og i 1968–78 var han skoledirektør i Finnmark. Meløy skreiv ei rekke bøker om skolespørsmål, bl.a. Internatliv i Finnmark og historia til Norsk lærerlag og lærerlaga i Finnmark, Troms og Nordland. </b></td>
</tr></table>

<p>Det har hendt at kulturar har gått under. Det vil og kome til å hende i framtida. Men det vil alltid kjennast sårt at slikt skal hende, sårt for det folk som misser sitt sermerke, og eit tap for den kulturkrins som misser ein av sine fargerike nyansar.
<p>Den samiske kulturen er i vår tid komen fram til ein skiljeveg. Denne kulturen står i alvorleg fare for å bli trengt unna og trevla opp av norsk, svensk og finsk påverknad i språk, kledebunad, sed og skikk. Den samiske kulturen som i Sverige serleg er knytt til reinnomadismen, i Norge og Finnland både til flyttsamelivet og til bufast kultur, vil ikkje gå til grunne korkje i dag eller i morgon, og heller ikkje så lenge reindrifta går føre seg på same vis som i dag. Men området for denne kulturforma har minka reint geografisk det siste hundreåret, og området vil truleg framleis skrumpe inn etter som vegar og andre kommunikasjonsmiddel et seg fram gjennom svensk og finsk Lappland og norsk Finnmark.
<p>På den andre sida har ikkje talet på dei som kjenner seg heime i denne kulturforma gått attende heller tvert om. I dei mest typiske samebygder her i landet har vi i dei siste 30-40 åra ein folkeauke utan sidestykke i vårt land. I indre Finnmark som femner om Polmak, Karasjok og Kautokeino kommunar på vel 17 000 km2, er folkeauken sidan 1920 100 % medan auken elles i Finnmark er 50 % og for heile landet sett under eitt 25 % i same tidsromet. Altså på 35 år er det ei fordobling av folketalet som ikkje har sin grunn i innflytting, men som berre er ei følgje av store og livskraftige barnekull. Vel 90 % av folket i desse bygdene er av samisk ætt. Det er etter dette klårt at vi har med eit livskraftig folk å gjere. Korleis det er på svensk eller finsk side av grensa, har eg ikkje taloppgåver for, men så vidt eg kan skjøne er folkeauken mellom samane sterk også der den siste mannsalderen.
<p>Skal vi kunne gjere oss opp ei meining om vonene for samisk kulturvokster, må vi ha klårt for oss storleiken av denne folkegruppa og kvar vi har den samiske busetninga. La oss då ta til med <i>Finnland</i>.
 	<p>Samane i Finnland har før vore spreidd over det meste av landet, men er no trengt unna til Nord-Finnland. Elles i landet har det vel gått føre seg ei samansmelting med andre folkegrupper både finnar og svenskfinnar. I 1949 var talet på samar i Finnland sett til om lag 2500. For å kunne reknast som same, måtte minst ein av foreldra tale samisk som heimespråk. Dei fleste samane i Finnland bur kring Enaresjøen i kommunane: Utsjok, Enare, Enontekis og Sodankylå. Berre i Utsjok kommune er samane i fleirtal. Samane i Finnland bur etter dette nord for den 68. breiddegrad.
 	<p>Dei finske samane talar tre ulike samiske dialektar og kan vanskeleg skjøne kvarandre. Om lag 1500 av desse samane talar det same språket som fleirtalet av samar i Norge og Sverige. Dette språket er det og som dei fleste samiske bøker, blad og skrifter er prenta på. Om lag 600 av dei finske samane talar såkalla enaresamisk og resten om lag 400 talar skoltesamisk. Skoltesamane budde før krigen i Petsamoområdet, men då dette kom over på russiske hender, var skoltane flytta til Enare sokn. Denne siste gruppa som er minst i tal, er den som held fast på sin sermerkte kultur og levemåte med større styrke enn dei andre. Dette gjeld både språk og religiøs tru. Dei er greskortodokse katolikkar.
Ein stor fare for den samiske kulturen og eit trugsmål mot samane som eigen folkerase i Finnland, er innflyttinga av folk frå Petsamoområdet og Karelen no etter krigen til dei samiske områda. Verdt å merke seg når det gjeld å gjere seg opp ei meining om vonene for samisk kultur i Finnland, er at berre 1/4 av reinen i Finnland er samisk eigedom.
	<p>Ser vi så på <i>Sverige</i>, så finn vi samar frå Dalarne i sør til finskegrensa i nord. Ein reknar med kring 10 000 samar i alt. Knapt 1/3 av desse lever av reindrift, men det er ikkje så få som har reindrift som attåtnæring med jordbruk eller fiske som hovudnæringsveg. Nomadskolinspektør dr. Ruong skreiv i ein artikkel no nyss at om lag 5000 av samane i Sverige brukar samisk som heimemål. Dei fleste av desse brukar ein dialekt som ligg nær opp til Kautokeino-språket. Denne dialekten er og kalla nordsamisk i motsetnad til sørsamisk som blir brukt av samane i Jämtland og Härjedalen og i Trøndelag på norsk side av grensa. Nordsamisk og sørsamisk er så ulik at den som berre talar det eine språket ikkje utan vidare skjønar det andre. Derfor hender det merkelege at samar frå nord og sør anten det er i Sverige eller i Norge, må bruke svensk eller norsk for å kunne skjøne kvarandre. Mellom nordsamisk på den eine sida og sørsamisk på den andre, er det så fleire samiske dialektar som meir eller mindre går over i kvarandre. Ser ein på heile den samiske folkegruppa frå Kolahalvøya i nord til Dalarne i sør finn ein i alt 6-7 språk. Dette bør ein ha i minne når ein talar om kva som bør gjerast for å halde oppe samisk språk og kultur. Ein vil då kunne skjøne ein av dei vanskane ein står andsynes. Dei fleste samane talar likevel nordsamisk, og det meste som er prenta, er gitt ut på det språket. I Sverige blir det dårlegare med samiskkunnskapen di lenger sør ein kjem. I Norrbotten län talar alle samiske born samisk. I Västerbotten lån seier nomadskolinspektøren er det svært dårleg med samiskkunnskapane. Mange stader i dei sørlege områda er det skam å tale samisk, og når det er kome så langt, så er det ikkje store voner om å halde samisk språk levande.
 	<p>Vi har alt nemnt noko om språket hos dei norske samane for di grensene for dei samiske språkgruppene går på tvers av grensa mellom Norge og Sverige. Slektskapen når det gjeld språk, følgjer hovudsakleg retninga aust vest ikkje nord sør som Kjølen.
I Norge er det vanleg å rekne med 20 000 samar. Meir enn halvparten av desse bur i Finnmark. Troms fylke har mellom 6 og 7000. Resten bur i Nordland og Trøndelag. Det har og før vore vanleg å rekne Hedmark med mellom dei fylka som har samisk islett. I Norge står samisk som talespråk veikare jo lenger sør og jo nærare kysten ein kjem. Berre i Finnmark er det kommunar med fleirtal av samisktalande. I dei tre innlandskommunane er det heile 90 % som brukar samisk som heimespråk. Til saman kan det truleg vere noko over halvdelen av samane i landet som talar samisk til dagleg. Storparten av samane i Norge er fastbuande. Kring 1700 er flyttsamar og av desse bur vel 1200 i Finnmark. I dette fylket er det no over 100 000 rein. Bufaste eig berre ein liten del av denne reinen.
Til slutt i dette oversynet får vi prøve å gi eit samandrag og ei vurdering av den samiske folkegruppa sett under eitt. Vi skal då vere merksame på at det på Kolahalvøya lever om lag 1800 samar. Kva stilling desse står i no er vanskeleg å få greie på, så vi får berre slå fast at dei er der, og at vi reknar dei med til skoltesamane.
 	<p>Sett under eitt kjem vi til eit tal på knapt 35 000 samar. Av desse høyrer knapt 20 000 til den nordsamiske språkgruppa. Ein stor part av desse kanskje bortimot halvparten talar og hovudspråket i det landet der dei bur. Ja, ikkje så få kan det språket best.
<p>Ser vi på yrket, så er kring 5000 knytt til nomadelivet, det som blir rekna som det typiske yrket for denne folkegruppa. Dei andre samane er knytt til yrke der dei i stor monn kjem i nær kontakt med slike som talar eit av dei andre nordiske språka. Dette gjer vonene mindre for desse når det gjeld om å halde oppe samisk som eit levande språk enn om der var greie grenser mellom språka. Det må etter dette bli flyttsamane som først og fremst i framtida kjem til å halde oppe samisk språk. For flyttsamane er samisk fagspråket. Det hjelper ikkje om ein flyttsame kan t.d. norsk fullgodt. Han finn ikkje dei ord i språket som han har bruk for, om han så tar alle norske dialektar til hjelp. Det same gjeld svensk og finsk. Kva for eit av desse språka har 34 ulike nemningar for reinen etter alder, farge, kjønn og horn? Eller alle dei uttrykk som med eitt ord karakteriserer lende der vi må bruke mange ord og endå vanskeleg får sagt det slik at andre kan finne fram.
Det er elles mange andre ting som bind den samiske folkegruppa saman, sed og skikk, tru og tenkjemåte og i nokon monn religiøst syn. Eg tenkjer her på den veldige kraft som har lege i den læstadianske rørsla. Denne rørsla rekk mykje vidare enn den samiske busetnaden, men om ein skal tale om ei serskilt samisk kristendomsform, så må det vere den læstadianske.
 	<p>Når det gjeld kledrakta, så har vi enno det sermerkt samiske både for menn og kvinner. Det er talrike variasjonar frå sør til nord, men så mykje er sams at ingen vil vere i tvil om kva som er ei kofte og kva som er ein bunad frå eit svensk eller eit norsk dalføre. Vi kan med god rett kalle kofta nasjonalbunad, men ho er meir enn ein helgebunad. Ho er eit bruksplagg for kar og kvinne så praktisk at det finst ikkje noko betre med det vinterklima ein har i dei samiske områda, så vakker at den som ser kofta for første gong ikkje snur seg berre av nyfikne, men og av undring. Som sommarbunad greier knapt kofta tevlinga med dei lette klesplagga. Det er i alle fall tydeleg at som kvardagsplagg blir kofta mindre og mindre brukt om sommaren. I dag kan ein difor ikkje ut frå kledrakta sjå kven som er same eller ikkje. Det kan ein ikkje om vinteren heller, for då brukar dei fleste innflyttarane til samebygdene kofta som ytterplagg og stasplagg. Dette gjeld fyrst og fremst kvinnene.
 	<p>Det samiske innslaget er og vanskeleg å avgjere ut frå rasemerke. Brunøygd og mørkhåra har vore rekna for å vere samiske rasemerke, men det er då mange andre som har brune augo og mørkt hår her i landet. Vi finn elles i skoleklassane t.d. i Karasjok at dei fleste av borna har blå augo. Mange har og lyst hår. Når eg nemner dette så er det for di eg vil understreke at det ikkje ut frå ytre kjenneteikn er råd å peike ut samane. Det samiske må stige fram som ei sermerkt kulturform med sine kjennemerke, livsytringar og gjerne ytre ting som drakter, mønster og fargar. Dei som er av samisk ætt, må kjenne det som ei ære å vere det. Ættebyrgskapen kan nok bli for sterk, men når det gjeld samefolket, er det mitt inntrykk at denne kjensla er for veik. Dette gjeld likevel ikkje dei fleste flyttsamane.
<p>Før vi tar stilling til spørsmålet om den samiske kulturen er så rik og så verdfull at det er verdt å verne om han, må eg nemne noko om det ein i dag kan kalle samisk kunst i mønster, i flettingar, i vevde ting og i utskjeringar i horn og bein. På dette omkvervet er det ein levande kultur vi står andsynes.
 	<p>Ingen med vyrdnad for seg sjølv finn ein vinterdag i Karasjok på å spasere til kyrkje med tausnøringar i skallane. Nei, stasskallane er for det første eit kunstverk i seg sjølv både når det gjeld form og fargesamansetning. Dei er laga av vakkert, korthåra og mest mogleg einsfarga skinn. Kvite skallar har gjerne ein svart flekk og mørke skallar ein kvit flekk bak hælen. Snøringa, eit vevd band på eit par meter ligg fast inntil nedre delen av leggen og skaper ein harmonisk overgang til bellingen eller ullstrømpen. Bellingen som og er av vakkert skinn, er pynta med band og flettingar. Kofta er eit kunstverk for seg med sine variasjonar frå bygd til bygd. Det er ingen liten kunst å sy denne kofta samansett som ho er av 20 til 30 stykke. Det gjeld mellom anna å få til den rette vippen i stjerten. Det er ikkje berre ganglaget som skal skape den. Silketørkleet og søljene er kjøpte saker som gir uttrykk for samisk smak og vurdering, men gir ikkje grunnlag for nokon dom om samisk kunstsans sidan desse tinga ikkje er laga av samar. Lua både kvinnelua og mannslua er skapt ut frå ein sikker stilsans. Sjølve syinga er vanskeleg, og både kar og kvinne er nøye på at alt har sitt rette skap. I Karasjok heklar dei endå kanten kring kvinnelua. Dette blir kalla «spellaverk». Elles har samane sine flettingar både runde og flate til å ha i enden på skallebanda, som snøringar i pesken og som votteband. 	
	<p>Broderiet finst og om ikkje i så stor mengd. Det er brukt på vottar og barneluer. Og berre mellom samane er så vidt eg veit tinntrådbroderiet endå i bruk og kunsten både å lage tråden og broderiet levande. Det er sørsamane som har tatt vare på denne sermerkte husfliden, men no er og arbeidet tatt opp ved Den samiske ungdomsskolen i Karasjok.
 	<p>Ser vi så på arbeid i bjørk, horn og bein, så har vi ting både til pryd og til nytte. Trekoppar både til kaffi og reinmjølk er endå i bruk. Både på hank og kopp kan det vere grave inn eit sermerkt mønster. Men samisk ornamentikk høyrer endå meir heime på auser, skeier, knivar, beltespenner, lassoringar og veskelås. Det finst ei mengd med mønster, ikkje finske, svenske eller norske etterapingar, men sermerkt samiske mønster. Påverknad kan det nok vere frå grannefolka, men seier dei som har oversyn over dette, påverknadene er meita og omskapte til eit ekte uttrykk for samisk kunstsans.
<p>Når det gjeld samisk song og musikk, er det ei vanleg meining at innslaget frå samane er heller magert. Det som er, er likevel så sermerkt at det er vel verdt å ta vare på. Trolltromma og runebomma kallar domprost Nissen «spådomsapparat», ikkje musikkinstrument, men så har vi den samiske form for folkevise eller stev joiken. For oss høyrest nok joikinga monoton ut, men vi ser då og liten skilnad på reinane i ein reinflokk. Men dei som kjenner eit par hundre joikar, dei veit å verdsette nyansane. Inga musikkform har som joiken freista å karakterisere dei einskilde menneske. Når det gjeld flyttsamane iallfall, så har dei fleste sin joik. Dei andre kjenner denne joiken, og dei tar han som uttrykk for lyndet til den mann eller kvinne som joiken er knytt til. Joiken kan ein om ein vil kalle eit musikalsk portrett av eit menneske. Joiken kan og skildre dyr, landskap og sjelelege stemningar. Svensken Karl Tiren har med si samling «Die lappische Volksmusik» vist oss noko av rikdomen av joikemelodiar. Hans samling har 563 nummer som for det meste er samla i Sverige, men samlingane kunne sikkert meir enn fordoblast om ein fekk med alle joikane frå finske og norske bygder. At joikemotiv kan brukast i kunstmusikken har komponisten Ole Olsen vist med sitt musikkstykke «På Finnmarksvidda». Her i landet er lektor Bakke, Tromsø, i gang med å samle inn norske joikar.
 	<p>Dette oversynet over samisk folkekunst og over sansen for form og farge gjer ikkje krav på å vere fullstendig. Oversynet er berre meint som ein smakebit og som eit prov for at her er verdiar som ikkje må gå tapt. Den samiske kulturen er i ferd med å bli trevla opp og sliten sund om det ikkje blir sett inn krefter for å heile og bøte dei sprekkene som alt er slått. Halvkulturen er like utafor døra, ja, er mange stader komen innafor. Gummistøvelen er ikkje så vakker nedafor koftekanten som skallar eller komagar. Plastikkbeltet høver på ein lett sommarkjole, men ikkje på ei kofte. Og om loslua kan ein seie at ho høver til kofte og pesk som eit hestehovud plasert på ein rein. Likevel finn vi alle dei nemnde samansetningane. Her er det kreftene må bli sett inn til å verne om det som er ekte. Ja, til all lykke er det alt sett slike krefter inn. Det er gjort i alle dei tre nordiske landa som har samar innafor grensene sine. Men kreftene må samordnast.
<p>La oss først ta fatt på det vanskelegaste spørsmålet for samane språkspørsmålet. Mange ser det som eit grunnvilkår for å halde oppe samisk kultur at samisk blir dyrka som skriftspråk. Utan eit eige språk, heller ikkje nokon sjølvstendig kultur, blir det hevda.
 	<p>At samane som andre folkeslag har ein prinsipiell rett til å nytte sitt eige språk både i skrift og tale, kan det vel vere berre ei meining om. Av dette følgjer og ein rett til å få opplæring på dette språket. På den andre sida har samane som andre minoritetar, rett til av praktiske grunnar å ta landet sitt hovudspråk som sitt språk. Det er berre det å merke at det er berre samane sjølve som har rett til å velje. Her er det først og fremst uretten har skjedd. I dag kan samane gjennom dei folkevalde organa kome fram med meininga si, men dei står ikkje fritt i dette vaiet. Dei er delvis bundne av det som finske, svenske og norske styremakter har gjort og avgjort for mange mannsaldrar sidan.
	<p>Ser vi likevel heilt realistisk på stillinga slik ho er i dag, så kan vi vanskeleg tru at ei folkegruppe på vel 30 000 der berre vel halvparten talar sitt eige språk kan greie seg berre med dette språket når det gjeld opplæring, kulturliv og åndsliv i det heile i den monn kulturliv og opplæring byggjer på det skrivne og prenta ordet. Dersom folkeskolen i dei tre landa skulle samle seg om samisk, <i>og berre det</i>, som undervisningsspråk, ville ein samstundes stenge samisk ungdom ute frå skolar og arbeidsliv i det landet der dei bur. På den andre sida kjem vi ikkje unna det faktum at samisk er eit levande talemål for mange tusen vaksne og born. Eg ser det derfor slik at samane faktisk står andsynes ei tosidig oppgåve både å lære hovudspråket og kulturen i landet å kjenne og å ta vare på sitt eige språk og sin eigen kultur. Spørsmålet er så kva måte dette kan skje på utan at verdiar treng gå tapt. Har samane styrke til å greie denne tosidige oppgå va? Eg trur det, men då må vi og leggje vilkåra betre til rette enn det er gjort i dag. I alle tre landa har målsettinga til no vore fyrst og fremst å lære borna hovudspråket i landet. Samisk har hatt status som hjelpespråk. Dette har ført til at det tidvis ikkje har vore ei einaste lærebok eller hjelpebok til skolebruk. Regelen om samisk som hjelpespråk er så praktisert å gjelde munnleg hjelpespråk og knapt nok det, for det har ikkje alltid vore så lett å få tak i lærarar som har kunna begge språka.
	<p>Etter den siste verdskrigen har det gått føre seg ei omvurdering i alle tre landa, men kanskje serleg i Norge. Spørsmålet om å dyrke samisk språk for språket si eiga skuld og for å halde det levande, har kome meir i framgrunnen enn før. Samstundes blir det lagt vekt på å gi effektiv hjelp når det gjeld bruken av samisk som hjelpespråk. Alt dette fører med seg at det ser ut til å kunne bli prenta meir på samisk enn nokon gong før.
 	<p>I Finnland har dei desse bøkene på samisk: Bibel, salmebok, ei lita songbok og ei kort helselære. Dei har Abc-bok med dobbel tekst og ei samisk språklære. Av dikting er det prenta dikt av Pedar Jalvi, og ei bok om Enare er skriven på samisk.
 	<p>I Sverige har dei Bibel og salmebok på samisk. Dessutan har dei på nordsamisk Johan Thuris bok «Muittalus samid birra» og ei bok på Jokkmokk-samisk om flyttingane. Svenskane har ikkje Abc-bok på samisk, men eit leseverk for nomadskolane på svensk. Dessutan er det ei lærebok i nomadekunnskap under arbeid.
 	<p>I Norge har vi desse bøkene på samisk: Bibelen, salmebok, Det nye testamentet, altarbok, Lundes Barnepreiker og Luthers preiker (antikvarisk). Med dobbel tekst har vi Fru Wiigs Abc og nokre brosjyrar om fråhaldsspørsmål utgitt av I.O.G.T. Av helseskrifter er «Reisen til helseland» komen ut på samisk. På norsk, men med ein god del samisk tekst, har vi Konrad Nielsens «Lærebok i samisk» i tre band. Dessutan har prof. Bergsland under arbeid ei lærebok i sørsamisk. Av tospråklege bøker er no under arbeid: Lesebok for 2.-4. skoleåret, bibelhistorie og katekisme. Dessutan ligg det no føre manuskript til «Lærebok i norsk skriftlig» for sameborn for dei fire første skoleåra.<br>
I dette oversynet er ikkje tatt med bøker frå samisk miljø som ikkje er skrivne på samisk. Det finst mange slike, også bøker som er skrivne av samar.
 	<p>Ser vi på det som er skrive på samisk under eitt, kan ein ikkje seie at den samiske bokheimen er serleg stor. Det er det kristelege stoffet som dominerer, og når det gjeld det stoffet har ein her i landet mykje å takke Norges Finnemisjonsselskap for.
 	<p>I tillegg til dei bøkene som er nemnt, kjem så det som blir prenta av blad og tidskrift. I Finnland har ein tidskriftet «Sabmelaš» som kjem ut ein gong for månaden og som nærmast er eit medlemsblad for dei to samiske samskipnadene Lapin Sivistysseura og Sami Litto. I Norge gir Den lutherske frikyrkja ut bladet Nuortanastte (Auststjerna). Dette bladet som hovudsakleg har kristeleg stoff, tok til å kome ut i 1901 og har sidan vore i gang. Bladet blei i mange år prenta i Kåfjord i Alta, men det kjem no ut i Sarpsborg. «Samenes Venn» som frå fyrst av heitte «Same Ustib» og kom ut på samisk, kjem no ut på norsk, men med eit stykke på samisk i kvart nummer. Det er Norges Finnemisjonsselskap som gir ut dette bladet. Ei samisk avis, «Ságat», tok nyleg til å kome, med innhald både på norsk og samisk. Denne avisa vil tene språkopplæringa både for dei som vil lære samisk og for dei som vil lære norsk.
 	<p>Det kan og vere grunn til å nemne eit par aviser som har kome ut før, men som ikkje har vore liv laga i noko lang tid. «Sagaid Muittaleagje» kom ut frå 1906 til 1911 og var ei politisk avis som støtta den samiske stortingsmannen Isak Saba. Dessutan kom det kring 1870 ut ei lita avis på Vadsø som heitte «Muittaleagje».
I Sverige finn ein mindre prenta på samisk enn ein skulle vente, så interesserte som svenskane elles har vore når det gjeld andre sider ved samisk kultur. Dei svenske samane er flinke i svensk og greier seg langt på veg med det, men samane i Sverige har dessutan langt sterkare dialektkløyving.
 	<p>Bøker og blad på samisk har gjerne vore einskildmanns verk. Ein saknar ei fast line, og framfor alt saknar ein samordning mellom dei nordiske landa. Slik det no er, har vi t.d. utgåver av Bibelen i alle tre landa, og vi har tre samiske salmebøker. Dei tre landa har ikkje sams rettskriving for nordsamisk. Etter siste krigen blei svenske og norske styremakter samde om å få utarbeidd ei sams rettskriving for den nordsamiske dialekten. Nomadskolinspektør Dr. Israel Ruong frå Sverige og professor Bergsland frå Norge tok på seg dette arbeidet. Desse to blei samde, og vi fekk den nye samiske rettskrivinga som er meir lydrett enn den gamle. Her i landet er både den nye Abc'a og Lundes Barnepreiker prenta på denne rettskrivinga. Men det er slett ikkje alle samar som likar denne nye rettskrivinga, serleg fell det vanskeleg for mange eldre å lese dette nye språket. For borna som får lære det frå nytt av ser det likevel ut til å vere ei vinning når det gjeld lesinga nettopp for di det er meir lydrett, men vanskeleg er det å skrive med alle sine teikn og apostrofar. Det ser likevel ut til at denne nye rettskrivinga vil vinne fram i Sverige og i Norge, men så er ikkje Finnland komen med i dette samarbeidet. Ein av grunnane til dette er den måten svenskane og nordmennene skriv å på. Finnane held her fast ved den gamle aa både i finsk og samisk.<a href=#[1]>[1]</a>
 	<p>La oss sjå på opplæringa. I Sverige får sameborna si første leseopplæring berre på svensk med bruk av samisk munnleg så langt det trengst. Opplæring i samisk som språk kjem fyrst på øvste steget i folkeskolen, men også der berre ved einskilde skolar. I Finnland og Norge blir det tatt frå motsett kant. Begge landa har tospråklege Abc- bøker og det fell derfor naturleg å lære å lese begge språka samstundes. I Karasjok-skolane har vi dei siste fem åra for det meste brukt den såkalla lydbiletemetoden for begge språka samstundes, for frå første stund å grunnlegge ei tospråkleg innstilling. Vi har gått ut frå orda MOR og FAR (på samisk ÆD'NI og AČ'ČE) og så litt etter litt tatt nye ord til vi har hatt 4050 nøkkelord på kvart språk. På dette viset har vi fått med alle lydane i begge språka og samstundes har opplæringa frå første stund vore meiningsfylt. Når så den tospråklege leseboka kjem, er det meininga å lese både norsk og samisk til og med 4. skoleåret. Det har og vore drøfta om ein opp gjennom alle klassane i det minste skulle ha ein time samisk munnleg for veka. Iallfall reknar vi med at dei fleste borna frå og med 5. skoleår, skal greie seg med lese- og lærebøker berre på norsk. Resultatet av undervisninga skulle etter dette bli at alle born som går ut av skolen, kan lese både norsk og samisk, medan den skriftlege opplæringa berre blir på norsk.
 	<p>Svenskane har grunnlagt faget nomadkunnskap, flyttsamekunnskap som vi kallar det på norsk. Dette faget samlar i seg både historie, naturfag og geografi, men gjeld berre samane og det området der dei bur, og legg serleg vekt på flyttsamelivet. Svenskane byggjer no undervisninga ut med såkalla fjellkurs eller sommarkurs, der ein lærar tar med seg ein klasse og lever på fjellet bur i telt, studerer plantar, jordsmonn og bergarter og har kontakt med flyttsamelivet på ein intim og realistisk måte.
 	<p>Folkehøgskolane for samar er den beste drivkrafta vi har i den samiske kulturvoksteren. Eldst er Den samiske ungdomskolen i Karasjok, som tok til med det første vinterkurset i 1936. Norges Finnemisjonsselskap eig skolen og driv han, men staten gjev vanleg tilskott. Utanom dei vanlege folkehøgskolefaga har skolen timar i samisk kulturhistorie, samisk språk og samisk handarbeid og sløyd. Ei like sterk kulturell drivkraft ligg det kanskje i at samane kan samle seg på sin eigen skole, der dei fritt kan tumle seg saman med ungdom som har same vanskane og same føresetnadene. Dette er ein skole der sameungdom både kan vinne styrke for strev og arbeid i eiga bygd og for skolegang seinare mellom norsk-ætta ungdom. Skolen kan ta opptil 50-60 elevar pr. år, og har alt sendt ut over 500 ungdomar til samebygdene, frå Trøndelag i sør til Varanger i nord. Styraren no er pastor Thor With, ein kristen kulturpersonlegdom som det står respekt av.
 	<p>I Sverige har vi så Samernas Folkhögskola i Jokkmokk. Denne skolen blir dreven av Svenska Missionssällskapet, eit kyrkjeleg selskap som i over hundre år har drive skolar for samane. Skolen har statsstøtte. Faga og skoleplanen er om lag som ved Den samiske ungdomsskolen i Karasjok. Skolen kom i gang i 1943, og har alt hatt over 300 elevar. Rektor er teologen Lennart Wallmark, også ein av desse som kan brenne så sterkt for ei sak at logen slår over til andre.
 	<p>Yngste greina på stamma er den finske folkehøgskolen i Enare som kom i gang i 1953. Det offisielle namnet er Lapin kristillinen kansanopisto. Styrar ved denne skolen er Tuomo Itkonen.
 	<p>Mellom desse tre skolane er det eit godt samarbeid. Dei har både elevbyte og lærarbyte seg imellom. Siste vår hadde Den samiske ungdomsskolen vitjing i fleire dagar av Samernas Folkhögskola med elevar og lærarar endå det er meir enn 100 mil mellom skolane. Ein meir høveleg dagstur er å reise mellom Enare og Karasjok, og desse skolane har då og kontakt med kvarandre kvart år.<br>
Det er ein veldig styrke for desse skolane den kontakt som er komen i stand mellom dei, og det er ein styrke for samisk kultur i det heile.
 	<p>I Norge er det dessutan i emning ein heimeyrkeskole for samar i Kautokeino. Skolen har alt vore i gang i provisoriske skolerom, men er no førebels stogga til nybygg blir reist. Det er staten som har drive denne skolen og som skal bygge. Denne skolen har ein meir markert praktisk svip enn folkehøgskolane og vil sikkert bli til stor framhjelp for samisk husflid og for smånæringane i det heile. I samanheng med arbeidet for framhjelp av samisk husflid må og nemnast husflidsentralane som kjøper opp husflidsvarer hos produsentane, og vi må og nemne arbeidet til husflidslaga. Staten har no tilsett ein eigen konsulent i samisk husflid. Til dette kjem så arbeidet i folke- og framhaldsskolen i horn og beinsløyd og i samisk handarbeid for gjentene. Sett under eitt må ein seie at det er gjort ikkje så reint lite for å ta vare på arven frå fedrane og i å lære opp dei unge til å nytte denne arven. Ein skal heller ikkje sjå bort frå at vi her har ei verdfull attåtnæring for mange som elles vil ha vanskar med å skaffe seg kontantar.
 	<p>Vi kan ikkje seie oss ferdige med emnet samisk kulturvokster utan kort å omtale dei organisasjonane som nett ser det som si oppgåve å fremje denne voksteren. La oss ta til med Finnland. Der er to slike organisasjonar: Sami Litto og Lapin Sivistysseura. I den førstnemde kan berre samar bli medlemer med røysterett. I Lapin Sivistysseura står medlemskap ope for alle. Begge samskipnadene har til føremål å arbeide for samisk kultur. Saman gir dei ut tidskriftet Sabmelaš. I Sverige har ein organisasjonen Same Ætnam som serleg har tatt seg av arbeidet for husfliden, men som også tar seg av andre kulturelle oppgåver. Eg har før nemnt Svenska Missionssällskapet som serleg har tatt seg av skolespørsmål. Viktigaste samskipnaden er vel likevel Svenska Samernas Riksforbund som tar seg av både kulturelle og økonomiske oppgåver. Både lag, «lappbyar» og einskilde personar kan stå som medlemer i denne samskipnaden.
 	<p>I Norge har vi som alt nemnt, Norges Finnemisjonsselskap som driv kristeleg og sosial verksemd, men som og har ein kulturell misjon. Det beste provet for dette er det faktum at det var denne samskipnaden som reiste samane ein folkehøgskole, eit skolekompleks til halvannan million kroner. Denne samskipnaden samlar år om anna inn nær 3/4 mill. kr., men forvaltar dessutan millionsummar ved det at dei står for drifta av mange sjukestover, gamleheimar og barneheimar.
 	<p>Reindriftssamenes Landsforening er ein yrkesorganisasjon for flyttsamane, men samskipnaden drøfter og kulturelle oppgåver. Så vidt eg veit var det denne organisasjonen som reiste spørsmålet om ein eigen flyttsameskole for Midt-Norge. På eit landsmøte i Alta reiste dei og det prinsipielle kravet om eigne flyttsameskolar for alle flyttsamebarn, eit krav som er oppfylt i dei to største reindriftskommunane Kautokeino og Karasjok ved at flyttsamane har eigne klassar rett nok ved ein skole der det og går fastbuande born.
 	<p>Den mest reindyrka kulturelle organisasjonen er Sami Særvi (Samisk Selskap). Denne samskipnaden står open både for medlemer av samisk og norsk ætt. Det var Sami Særvi som saman med Same Ætnam og Lapin Sivistysseura, sto for tilskipinga av den første nordiske samekonferansen hausten 1953 i Jokkmokk. Til denne konferansen om samiske nærings- og kulturspørsmål var det møtt fram nær 200 utsendingar frå dei tre landa flest frå Sverige. 16. til 18. aug. 1956 blei det halde ein liknande konferanse i Karasjok med eit noko mindre deltakartal, men likevel med ei representativ forsamling for samane og dei same-interesserte i Finnland, Sverige og Norge. Den viktigaste hendinga på denne konferansen var at dei skipa eit Samisk råd for Norden. Det var dessutan mange verdfulle foredrag på møtet om kulturelle og økonomiske spørsmål. Det var representantar for Samisk råd i Finnmark og Sami Særvi som saman med lokale representantar frå Karasjok sto for tilskipinga av denne konferansen som blei halden på Den samiske ungdomsskolen.	
 	<p>Til slutt i dette oversynet vil eg nemne dei norske kringkastingsprogramma på samisk. Så vidt eg veit er det berre Norge som har ei fast ordning med sendingar på samisk. Det var samen Lars Gaup frå Karasjok som først reiste kravet om samiske sendingar i radio, men det var programsekretær Lars Norman Sørensen, som då var programsekretær ved Finnmark kringkastar, som sette planen i verk. Desse sendingane er så seinare blitt utvida under leiing av programsekretær Frette. Frå nyår 1957 blei det ein eigen programsekretær for dei samiske sendingane samstundes som sendetida blei utvida til to halvtimar for veka.
 	<p>Ein kan vel seie at det serleg er dei gamle og dei aller yngste som har bruk for desse sendingane, men for alle som brukar samisk er det naturlegvis ein kveik å høyre morsmålet sitt nytta på same vis som andre språk.
 	<p>Det er uråd i ein kort artikkel å få med alle sider ved det mangslungne arbeidet som kan kallast samisk kulturarbeid, men eg vonar at utgreiinga kan hjelpe til å gjere klårt kva vanskar ein står andsynes når det gjeld å halde den samiske kulturen levande. Vanskane ligg både i at det er ei lita folkegruppe ei folkegruppe som er spreidd over eit stort område og ei folkegruppe som er språkleg kløyvd. Til dette kjem vansken som ligg i at denne folkegruppa høyrer til 3 - 4 land med like mange eigne språk, vansken med å leve som minoritet mellom eit språkleg sterkt fleirtal. Det skal styrke til å halde på sitt eige under slike tilhøve.
 	<p>Eg vonar og at eg har fått gitt eit bilete av det arbeidet som er i gang for å berge det som bergast kan av den samiske kulturen. Den ytre ramma for samisk kuturvokster og framgang er nok i orden. Det spørst då berre om det indre liv som skal fylle organisasjonane, skolane og heimane. Her er det samane sjølve må kome meir med. Støtte frå alle andre interesserte er viktig, men det er samane sjølve som må bere fram kulturarven til dei slektene som kjem etter. Det kan bli ei tung bør for di dei og må ha så mykje med av det som er naudsynleg av finsk, svensk eller norsk kultur. Om samane si stilling til det nye og til det som ikkje har si rot i samisk kultur seier nomadskolinspektør dr. Ruong: «Man kan acceptera en sak på många olike sätt. Och jag ser en möjlighet för at anamma det nya kulturarvet så, att ni anvånder den moderna kulturens hjälpmedel til att bevara, fordjupa och tillbygga de ädlare och mera oforstörbara delarna av er egen samiska kultur. Det år så jag hade tänkt mig, att vi samer skulle forhålla oss infor det dubbla kulturarvet. Och hur skal nu detta ske? Ja, det kan endast ske genom en annspäning av alla själens krafter, vårt forstånd, vår vilja och inte minst vår känsla.»
 	<p>Dette er sanne ord. Ein kultur kan berre haldast levande ved si eiga ibuande kraft. Styremaktene kan legge visse vilkår til rette, men voksteren må kome innanifrå frå folket sjølv. Framtida vil så vise kva styrke både den samiske kulturen har og all annan sermerkt kultur. Vi er i alle fall fattigare den dagen dei fargerike nyansane i samisk kultur er borte, om så galt skulle hende. La oss heller vone at samisk kulturvokster ikkje berre blir eit ønskemål, men ein levande realitet.

<p>
<hr>
<p>
<a name="[1]">[1] <note>Både finsk og dåverande samisk rettskriving på finsk side brukar o for norsk/svensk å. (Red.)</note></a>
<p>
<hr>
<p>

<p align=right>
<a href="ssh6-n.htm#innhold"> Samisk skolehistorie 6</a>
<p>
</body></html>
