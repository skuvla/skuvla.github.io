<!DOCTYPE html PUBLIC "-//W3C//DTD HTML 4.0 Transitional//EN">
<html><head>
<meta http-equiv="Content-type" content="text/html; charset=UTF-8">
<meta name="Keywords" content="">
<meta name="description" content="">
<meta name="Author" content="">
<title>Samiske skolespørsmål</title>
<link rel="stylesheet" type="text/css" href="ssh1.css" />
</head>

<body>
<p align="center">Tilleggsmateriale til boka <a href="http://www.skuvla.info/skolehist/ssh1-n.htm">Samisk skolehistorie 1</a>. <a href="http://www.davvi.no/">Davvi Girji</a> 2005. </p><p>
</p><h2>Thor With:</h2>
<h1>Samiske skolespørsmål</h1>
<table border="2"><tbody><tr><td><img src="with.jpg" alt="" width="200"><p><b>Thor With
</b><br>(Foto utlånt av Norges Samemisjon)</p></td>
<td><p><b>Thor Scherffenberg With (1918-1997) var født i Honningsvåg. 
Han studerte teologi og samisk ved Universitetet i Oslo. With var prest i
 Narvik og Tromsø før han i 1950 blei rektor ved Den samiske 
folkehøgskolen i Karasjok. Seinere var han sogneprest i Tana, 
generalsekretær i Norges Samemisjon, forstander ved Diakonissesykehuset i
 Oslo, domprost i Nidaros, og biskop i Bjørgvin. Han var formann for 
Indremisjonsselskapet, redaktør for Samenes venn og flere andre kristne 
blader.</b></p><p><b>
	Denne artikkelen sto i <i>Prismet – Tidsskrift for skole og heim</i> 4 – 1956. Prismet var utgitt av Institutt for Kristen Oppseding.</b></p></td>
</tr></tbody></table><p>

Da Syvstjernepresten, finnemisjonæren Thomas v. Westen, begynte sitt 
banebrytende arbeid som forkynner og folkeopplysningsmann blant Norges 
samer i 1716, ble han rystet over hvor lite kristelig kunnskap han fant.
 Ikke få hadde vel måttet lære en del på dansk gjennom 
konfirmantforberedelsen, men de hadde liten eller ingen forståelse av 
hva de slik kunne gjengi. For v. Westen var det innlysende at skulle 
kristendomsundervisningen svare til sin hensikt, måtte samene få den på 
sitt eget språk både i skole og i kirke. De samiske lærere som senere 
kom til å gå ut fra hans Seminarium Lapponicum, kom da også til å bety 
meget både rent kristelig sett og som folkeopplysningsmenn.</p><p>
	Siden har opplysningsarbeidet blant samene fulgt skiftende 
retningslinjer. I 1773 ble dansk fastslått som undervisningsspråk og 
samisk mål ble helt utelukker fra skolestuene. Denne ordningen sto ved 
lag i 60 år, inntil presten N. V. Stockfleth og P. V. Deinboll fikk 
myndighetene til å gå med på at samisk skulle brukes ved opplæringen i 
samiske strøk. Deinboll opprettet den første lærerskolen i Nord-Norge og
 Stockfleth fikk gjennomført at samene skulle få både lærebøker og 
opplæring på samisk. Likeså bestemte en kgl. res. av 1848 at en skulle 
ta hensyn til kunnskapene i samisk og kvensk ved ansettelse av prester i
 Finnmark.</p><p>
	Men snart slo vinden om på skolefronten. Tromsø stiftsdireksjon 
fastsatte i 1880 at undervisningen skulle foregå på norsk. Om nødvendig 
skulle samisk kunne nyttes som hjelpespråk f. eks. i 
kristendomsundervisningen. Departementets instruks av 1898 understreker 
eller endog skjerper denne fornorskningslinjen: — «Selv om i en kreds 
flerheden av børnene ikke forstaar norsk, maa læreren dog altid lade seg
 det være magtpåliggende, at det lappiske eller kvænske sprog ikke 
brukes i videre udstrækning end forholdene gjør uomgjængelig fornødent.»
 (Instr. av 18/4 — 1898, §4). Ved århundreskiftet mente styremaktene at 
«fornorskningsarbeidet kan siges at være et fuldbyrdet faktum». Derfor 
opphørte opplæringen i samisk og kvensk ved Tromsø lærerskole. Det ble 
også stadig vanskeligere å få tak i dobbelttekstede lærebøker. De bøkene
 som hadde både norsk og samisk tekst, var Quigstads ABC, Vogts 
bibelhistorie og Luthers katekismus med forklaringen ved H. U. Sverdrup.
 Forklaringen ble også brukt som oppbyggelsesbok rundt om i hus og telt.</p><p>
	I landsfolkeskoleloven av 1936 gjøres den innrømmelsen at samisk (ikke 
kvensk) kan brukes som hjelpesptåk også i en enkelt krets, selv om 
kommunen for øvrig bare nytter norsk. Og her står vi i dag.</p><p>
	Er det fremdeles behov for å ta noe spesielt skolemessig hensyn til 
samene? Er ikke samene en utdøende folkegruppe? Det er jo over 50 år 
siden departementet mente at fornorskingen var et fullbyrdet faktum?</p><p>
	Samene synes ikke på noen måte å være utdøende som folkegruppe, snarere
 tvert om. Norge har i dag atskillig over 20 000 samer, uten at tallet 
kan sies nøyaktig. Ca. 2/3 av samtlige samer i Norden er norske 
statsborgere. Den rasemessige egenart er stadig mindre fremtredende. Det
 særegne knytter seg først og fremst til språket og den kulturelle 
egenart. I strøk hvor samene er i flertall, merkes fornorskingen ikke så
 meget. Herredene Karasjok, Kautokeino og Polmak har over 90 % 
samisktalende innbyggere. Disse bygdene har endog flere samisktalende 
enn det er folk av samisk ætt! Til samisktalende i denne forbindelse 
regnes alle som bruker samisk som dagligmål i hjemmet. I den 
utbyggingsplanen for skoleverket som skolerådet for Indre Finnmark har 
utarbeidet, opplyses det at ca. 90 % av barna kommer til skolen uten 
kjennskap til norsk! Selv om den samiske befolkning i Norge stort sett 
kan inndeles i tre grupper, nemlig fiskersamer, elvesamer og 
reindriftssamer (som er den minste gruppen på 12—1400 mennesker), så er 
språket i det vesentlige felles. Ca. 96 % taler så sterkt beslektede 
samiske dialekter at de kan bruke et felles skriftspråk.</p><p>
	Den någjeldende samiske rettskrivning er et resultat av svensk-norsk 
samarbeid. Meningen er at samer i begge land skal bruke samme 
skriftspråket og at de herved skal kunne gjøre seg nytte av hverandres 
tilgang på samisk litteratur. Inntil nå er det bare kommet en bok på den
 nye rettskrivningen, nemlig fru Margarethe Wiigs ABC med dobbelttekst. 
Dermed har vi fått tre rettskrivninger i en samling bøker på omkring 
dusinet: Bibelen, den samiske salmeboken og noen postiller etter prof. 
J. A. Friis' gamle ortografi, prof. Konrad Nielsens 3-binds lærebøker i 
samisk samt hans 4-binds ordbøker, hvorav fjerde bind ennå ikke er 
kommet på markedet, på hans nøyaktige rettskrivning, og nå den nyeste 
med ABC-en og en del stensilerte hefter. Som et eksempel på 
konservativismen på det språklige område kan nevnes at da Frikirkens 
samiske oppbyggelsesblad gikk over til den nye rettskrivningen, sank 
abonnenttallet til det halve. Men ABC-en er blitt meget populær, ikke 
minst på grunn av dens pedagogiske opplegg. Her er nemlig stoffet lagt 
opp til det hjemmevante og kjente. En meget vesentlig svakhet ved 
tidligere og nåværende norske lærebøker er at de altfor meget henter 
stoff fra en ukjent verden. Barna forbinder ofte ikke noe med ordene de 
lærer. Selv de som lærer ordene, har ikke alltid klare forestillinger om
 hva ordene står for. Derved blir også det aktive norske ordtilfanget 
mindre :nn lærebøkenes, og når barna kommer opp i høyere klasser, må de 
arbeide tyngre for å kunne gripe kunnskapsstoffet. For å rette på dette,
 er en lesebok med tilhørende skriveøvinger under utarbeidelse. 
Leseboken skal både inneholde stykker fra samiske kulturforhold og 
stykker som finnes i vanlige norske lesebøker. En del av innholdet skal 
være på begge språk. En ny samisk salmebok og bibelhistorie skal også 
snart i trykken. En uhyre stor betydning har det at læreren forstår og 
kan gjøre seg forståelig på barnas eget språk, spesielt når mangelen på 
dobbelttekstede lærebøker er så stor. Da er det mulig både å kunne 
forklare elevene ord og innhold, og likeså kan eleven uttrykke seg på 
sitt morsmål om norskkunnskapene ikke strekker til. I den senere tid har
 samiske elever fått et spesielt stipend ved Tromsø lærerskole, hvor de 
også har fått timer i samisk språk, mot å undervise en tid i 
språkblandede distrikter.</p><p>
	Ville det ikke være mest praktisk å la barna kvitte seg med samisk og 
heller gjøre dem mest mulig konkurransedyktige i norsk, spør mange. De 
må jo være dyktige i norsk for å kunne komme seg fram i et norsk 
samfunn. Samisk må jo dø ut før eller siden. Så fornuftig et slikt 
resonnement enn kan synes, overser det likevel det vesentligste ved 
saken. Språket er ikke bare et meddelelsesmiddel som kan byttes etter 
nyttehensyn. Språket er en del av mennesket selv, det representerer 
slekten og slektens kultur. Språket rører ved det innerste, ved 
hjertestrengene. Det språket barnet har hørt av mors og fars munn i 
hjemmet, vil for de aller fleste bli det som gir ordene rikest innhold 
og størst kraft. Sterkest vil denne forestillingen festne seg hos dem 
som tvinges over i et annet språk. En tilsynelatende undervurdering av 
morsmålet har lett for å identifiseres med nedvurdering av folkegruppen 
selv, og fører ofte til en indre, sjelelig konflikt. En åpen eller stort
 sett skjult mindreverdskjensle ødelegger den sjelelige harmonien i 
barnet og den voksne og skaper en avstand og en på-vakt-innstilling som 
kan ødelegge et ellets godt forhold folkegruppene imellom. Derfor betyr 
det meget at læreren i samisktalende strøk enten kan samisk eller i 
ethvert fall prøver å bruke det lille han kan. Det gir en følelse av 
aktelse for morsmålet og en følelse av likestilling som er av langt 
større sjelelig betydning enn tillæringen av noen flere norske gloser.</p><p>
	Da Normalplanen selvsagt også gjelder for språkblandede distrikter og 
da det naturlig nok kreves det samme av samiske elever som av andre ved 
opptagelse på videregående skoler, er det klart at undervisningen i 
folkeskolen må intensiveres. Skolerådet for Indre Finnmark ser en 
minking av elevtallet i klassene som den beste måten å effektivisere 
undervisningen på. I overfylte klasser er det meget vanskelig for 
læreren å få ordendig kontakt, enn si å yte individuell undervisning. I 
tillegg burde så lesetiden utvides både i folke- og i framhaldsskolen. 
Finske og svenske folkeskoler for samebarn har atskillig lengre skoletid
 enn tilfellet er hos oss. Mindre elevtall i klassene vil også komme de 
norsktalende elever til gode, da disse naturlig nok er i fare for å 
stagnere, spesielt med henblikk på ordtilfanget. Enkelte ser det endog 
som et norsk minoritetsproblem! Det samisktalende flertallet bestemmer 
klassens fart i undervisningen og øver en sterk innflytelse på omfanget 
av det norske ordforrådet opp gjennom årene. Intelligensmessig synes det
 ikke å være noen forskjell på de to elevgruppene. Og på et senere trinn
 i undervisningen vil de kunne arbeide på like vilkår. Rimeligvis er 
ordforrådet noe større hos den norsktalende, men til gjengjeld er den 
samisktalendes ordforråd aktivt og hans erfaringsområde hentet fra to 
kilder. Som den svenske samen, tidligere reingjeter og nå 
nomadskolinspektør, dr. filos. Israel Ruong har uttrykt det: Samene har 
en dobbel kulturarv å ta vare på!</p><p>
	Det er dette synet som ligger til grunn for fagopplegget ved Norges 
eneste videregående almendannende skole for samer: Den samiske 
ungdomsskole i Karasjok. Kunnskap om, besinnelse på og kjærlighet til 
sin samiske fedrearv. Og på dette grunnlag: Åpent sinn og nøktern 
kritikk overfor den norsk-vesterlandske kulturarv. Et samisk så vel som 
et finsk, svensk eller norsk åndshovmod er meningsløst. En sameungdom 
som har mottatt denne doble kulturarv, kan ikke sies å eie bare halvt av
 hvert. Kunnskap om og kjærlighet til den samiske kulturen åpner øynene 
både til vurdering av og mottakelighet for andre kulturverdier. Det 
vesentligste er jo felles innen kulturene. Ved Den samiske ungdomsskole 
er spesialfagene samisk kulturhistorie, samisk språk og samisk 
håndgjerning. I forbindelse med kulturhistorien får elevene en kortere 
innføring i den retning innen vår kirke som finnes i størst utstrekning i
 samiske strøk og som har sitt navn etter opphavsmannen, den svenske 
presten Lars Levi Læstadius.</p><p>
	Det er en skoleoppgave av rang å være med på å føre våre samiske 
landsmenn, barn som ungdom inn i det norske fellesskapet som harmoniske 
og likeverdige borgere. Som kulturnasjon er det vår uomtvistelige plikt.
 Og det burde gi oss en flau bismak når vi taler store ord om andre 
folks minoritetsproblemer og så vel vet hva andre burde ha gjort både 
for negrer og jøder. Etter siste verdenskrig og F.N.'s deklarasjon om 
menneskerettighetene er det begynt å komme fart i skolespørsmålene for 
samene. De stedlige myndigheter har nok hatt syn for saken, men pengene 
til effektivisering er uteblitt. Før krigen drev Norges 
Finne-misjonsselskap alene flyttsameskolen for folkeskolebarn i 
sydsamiske strøk og fikk avslag på søknad om offentlig støtte til 
driften av ungdomsskolen for samene. Nå er folkeskolen overtatt av 
staten og D.S.U. får vanlig statsstøtte som andre folkehøyskoler. 
Dessuten har staten opprettet en samisk husflidsskole i Kautokeino. 
Denne skolen tar bL a. sikte på å lære samisk ungdom til å arbeide med 
husflid for å skaffe seg biinntekter.</p><p>
	Et akutt skoleproblem som vedrører bestemte aldersgrupper både av samer
 og ikke-samer i Finnmark og Nord-Troms er etterskolingen. Som kjent ble
 også alle skolebygninger jevnet med jorden i 1944, og skoler var 
selvsagt ikke det aller første som ble oppført under gjenoppbyggingen. 
Tilgangen på lærere til distriktene var også dårlig, og endelig var ikke
 få av de unge mer eller mindre opptatt med å hjelpe til ved 
etableringen av provisoriske eller senere permanente hjem. Følgelig ble 
en stor del av krigs- og etterkrigsungdommen uten vanlig 
folkeskoleundervisning, noe de samisktalende bar mest merke av. Dette 
gjaldt særlig årsklassene 1930—39. De provisoriske skoler som ble reist,
 ga i første omgang bare snau plass til de vanlige elevkull. Men i 1950 
fikk daværende skoledirektør L. Aarseth bevirket at staten bevilget 
penger til etterskoling av de tilbakestående. I store strøk sto omtrent 
halvparten av ungdom fra konfirmasjonsalderen og oppover på 
småskolestadiet. Bare i en kommune som Karasjok med sine ca. 1700 
innbyggere var det i følge skolestyrets kunnskapsregistrering ca. 400 
etterskolingsberettigede. Og elevene manglet fra 1 til 6 års skolegang.</p><p>
	Da det fra statens side ikke har vært satt noen fast tidsfrist for hvor
 lenge etterskolingen skal vare, må en fra år til annet søke om 
bevilgning til dekking av etterskolings-utgiftene. Dette har ført med 
seg at ungdomsskolene som har tatt på seg hovedbyrden av etterskolingen,
 ikke har kunnet avertere og arbeide for å få de underskolerte inn til 
kurser da en ikke i tide har fått vite om det ble bevilget fri skole. 
Imens er årene gått og sjansene blir stadig mindre for at de som nå er 
voksne vil «dumme seg ut» i en skole sammen med yngre. Men fremdeles 
arbeider skolene på å opprette skaden. Det vil være en nasjonal skam om 
ikke krigsungdommen i våre nordligste egner får sjansen i det minste til
 å ta noe igjen av det de har måttet ofre for hele landet. Snakket om 
mindreverdsfølelsen og tiltaksløsheten vil få ny næring, og vel ikke 
uten grunn, om flere årganger av vår hittil nokså stedmoderlig 
behandlede minoritet ikke skal få samme startgrunnlaget som det er en 
selvfølge at resten av landets ungdom har. Vi gjør jo krav på å være en 
kulturnasjon. Et blikk på hvordan våre naboland tar seg av sine langt 
mindre minoriteter vil utvilsomt være et sunt korrektiv.</p><p>
	I en kort og populær artikkel vil en bare kunne berøre en del av 
problemene. Men vi gjør vel i å gi akt på behandlingen av disse våre 
landsmenn, som vel er landets første innbyggere, både fordi alle 
mennesker nå er kommet nærmere hverandre og fordi vi skal «som brødre 
saman bu, som kristne det kan seg søma.»</p><p>

</p><p align="right">
<a href="http://www.skuvla.info/skolehist/ssh1-n.htm#innhold"> Samisk skolehistorie 1</a>
</p><p>

</p></body></html>