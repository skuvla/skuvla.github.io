<!DOCTYPE HTML PUBLIC "-//W3C//DTD HTML 4.0 Final//EN">
<html>
<head>                                         
<meta http-equiv="Content-type" content="text/html; charset=utf-8">
<meta name="Keywords" content="">
<meta name="description" content="">
<meta name="Author" content="">
<title>Sáme mánájgárdde Divtasvuonan: Dánna galggap sámástit!</title>
<link rel="stylesheet" type="text/css" href="ssh1.css" />
</head>

<body> 
<p align=right><a href="samastit-sn.htm"><img src="samleavg.jpg"> Davvisámegillii</a> <a href="samastit-n.htm"><img src="norflagg.jpg"> På norsk</a></p>
<p align=center>Artihkal girjjis <a href="ssh3-s.htm">Sámi skuvlahistorjá 3</a>
<a href="http://www.davvi.no">Davvi Girji</a> 2009.</a>

<h2>Anne Kalstad Mikkelsen, Adele Nystø Rahka, Lill-Tove ja Oddmund Paulsen</h2>
<h1>Sáme mánájgárdde Divtasvuonan: «Dánna galggap sámástit!»</h1>
<h4>Svein Lundaj subtsasti<br>Julevsábmáj: Anne Silja Turi</h4>

<table border=2><tr><td><img src="arranmg2.jpg" alt="Adele Nystø Rahka, Anne Kalstad Mikkelsen og Lill Tove Paulsen" width=350>
  <p><b>Svein Lund ságájdahttá Adele Nystø Ráhkav, Anne Kalstad Mikkelsenav ja Lill Tove Paulsenav, Árran 2007</b><br>(Gåvvå: Basia Głowacka)<p align=right><img src="arranmg4.jpg" alt="Oddmund Paulsen" width=150>
  <p align=right><b>Oddmund Paulsen, Árran 2007</b><br>(Gåvvå: Basia Głowacka)</td>
<td><p><b>Bajelttjála l galbas viettjadum mij Vuonak sámemánán gahtsahij, sáme mánájgárden Divtasvuonan 1990-jagij álgon. Galbba lij dåssju sámegiellaj, ja subtsas “Dánna galggap sámástit!”. Dát subtsas man garra giellapolitihkka mánájgárden dalloj lij – politihkka masi vuosstálasstin, valla huoman vuorbástuváj. Dáv subtsasti nieljes dajs gáktsásijs gudi vuododin mánájgárdev jagen 1989.<p> 
	Dá nieljes li bajássjaddam guhtik sajen Divtasvuonan, dálla gájka Ájluovtan årru.<p>      
	Anne Kalstad Mikkelsen (r. 1963), la suohkanguovdátjin, Gásluovtan, bajássjaddam. Sån vuodoskåvlåv danna váttsij ja joarkkaskåvlåv Gásluovtan/Hábmerin. Sån la Vuona ednambarggoskåvlån (Norges landbrukshøgskole) låhkåm, ja duov dáv fágav Bådådjo allaskåvlå baktu, duola degu julevsámegielav, pedagogalasj seminárav ja sebrudakmáhtudagáv mij sámij dilev dættodij. Dálla gaskustibmejådediddjen Árran julevsáme guovdátjin barggá.<p>
	Adele Nystø Ráhka (r. 1959) l Jågåsijdas. Dåppe mánájskåvlåv váttsij ja nuorajskåvlåv vas Gásluovtan. Ednambarggoskåvlåv ja sáme álmmukallaskåvlåv, - duodjesuorgev -  Jåhkåmåhken la maŋŋela vádtsám, duodden vil duojev ja sámegielav Bådådjo allaskåvlå baktu. Sån la viehkkebarggen mánájgárden ja sámegielak klássajn Ájluovta skåvlån barggam.<p>       
	Lill-Tove Paulsen (r. 1961) la Måskes, ja dåppe l mánájskåvlåv vádtsám, ja nuorajskåvlåv Ájluovtan. Sujna l julevsámegiella Bådådjo allaskåvlås. Sån la mánájgárden barggam, ja åhpadiddjen váni åhpadiddjeoahpo.<p> 
     	Oddmund Paulsen (r. 1958) Bjørkvijkas, Ájluovta lahka, le teknihkalasj fáhkaskåvlåv vádtsám, tsiekkadus ja ásadus (bygg og anlegg) suorgev ja julevsámegielav Bådådjo allaskåvlå baktu. Sån konserveringsteknihkkárin Árrana dávvervuorkán barggá.</b></td></tr></table>

<p>Vuonak sámemáná ållåsit sámeæjgádijs vuododuváj, ja da niellja æjgátbáratja ietja mánájgárdev vuostasj vihtta jage æjggujin. Gå sáme kultuvrraguovdásj Árran, 1994 gárvvánij, de mánájgárdijn dåhku jåhtin. Mánájgárde namma rievdaduváj Árran mánájgárdden, ja Árran ådå æjgádin sjattaj. Dánna åvdemusát gæhttjat galggap gåktu lij gå æjgáda mánájgárdev jådedin.

<h3>Iesj guhtik gielladuogásj</h3>

Da niellja æjgátbáratja gudi vuostasj lávkev válldin, sihtin gájka ietjasa máná galggin sámegielagin sjaddat, valla ietja guhtik gielladuogátjav adnin ja guhtik ietjas láhkáj lidjin válljim mánájda gielav.<p> 
	Lill-Tove guovtes Oddmundijn lijga ájnna bárra gænna goappátjijn lij julevsámegiella iednegiellan. Dárogielav huoman vuorrasamos mánájdisá ságastijga. Lill-Tove subtsas: - Mij lip guhtta oarbbena, mån lav vuorrasamos. Æddnám suojmma dárustattjáj, danen vuorrasabmusa buoremusát sámástip, nuoramusá binnebu máhtti. Mån lav ietjá láhkáj dahkam, vuorrasabmusijda dárustam ja nuoramusájda sámástam. Muv vuostasj mánná riegádij jagen 1979, gå gájka mánájdisá dárustin. Usjudalliv sámástit, valla huoman ittjij dassta mige sjatta.<p>
	Adele passijvalasj sámegielajn bajás sjattaj, iesj dåssju dárustij ållessjattuk bæjvváj.-Vuostasj sámegiellakursav tjadádiv 17 jagágin, maŋŋela vas Hábmer joarkkaskåvlå ja Bådådjo allaskåvlå baktu. Mujna li niellja máná gejda álgos lav sámástam. Boaddnjem sámegielav dádjat, valla mánájdimme dárus, dan láhkáj máná agev li guovtegielagin årrum.<br>      
Anne dåssju dárogielav ietjas sámegielak æjgádijs åhpaj , ja sámegielav joarkkaskåvlån Hábmerin oahppagådij. Dat rájes la garrasit giela oahppama diehti barggam, ájn dåbddo ållåsit ij gielav buvte. Boaddnjes vas mánnávuoda rájes la sámástam. Vuostak mánájda dárustijga, valla gå goalmát mánná riegádij de sámástattjájga, Anne subtsas mánás siegen sámegielav åhpaj <a href=#[1]>[1]</a>.<br>      
Maŋemus æjgátbáran gudi siegen mánájgárdev vuododijga le áhkátjin julevsámegiella ja boadnjátjin nuorttasámegiella iednegiellan, ja álgos goabbák sámegielav mánájdisá ságastijga.

<table border=2><tr><td><img src="vuonak1.jpg"  alt="barna" width=400>
  <p><b></td>
<td><p><b>Máná duohppiji.
</b><br>(Gåvvå: Vuonak sámemáná)</td>
</tr></table><p>

<h3>Mánájgárdde gielav sijdajn rievddadahtij</h3>

- Gå mánájgárdev vuododijma lidjin gallegasj máná Divtasvuonan gudi sámástin, gålmås sijájs mánájgárden vádtsin. Álgos lidjin guovtegærddásasj ulme miján: mánáj sámegiellaåvddånimev nanostuhttet ja ietjá mánájda vejulasjvuodav vaddet vaj gielav oahppi. Moatten familjajn gånnå mánájda dárustin, rievdaj giella sijdajn gå mánájgárdev álgadijma.<p> 
	Anne subtsas:- Mujna dalloj gålmmå åvddåskåvllå máná lidjin, ja divna gålmås mánájgárddáj álggin. Vuorrasamos lij 4 jagák ja dåssju dárustij, sunji lij låsså ájgge. Nuoramusájda lij álkkep.<br> 
Nágin æjgáda gaskanisá sámástin, valla dárogielajn sægodin. Mánájgárdde sijáv diehtomielalattjan dagádij gæhttjalit dåssju sámástit.
<p>
<table border=2><tr><td><img src="vuonak9.jpg"  alt="Lavvo" width=400>
  <p><b></td>
<td><p><b>Låvddågoahte ja dålåstibme lij oasse sáme mánnágárdes.
</b><br>(Gåvvå: Vuonak sámemáná)</td>
</tr></table>

<h3>Mánájgárdde sijda lágásj</h3>
 
- Vuostasj jagijt lij mánájgárdde Fredlydjan, Ájlátten. Fredlyddja lij åvdebut vuorrasij viesso,  ja lij vehi suoddjis sajen. Dát bájkke lj vuogas sadje gånnå máhtijma aj sávtsajt sujddit, ja berunijt ja ruodnudisájt sjaddadit. Álkke lij mæhttsáj bessat, ja lijma álu ålggon.<p> 
	Miján ij lim avtagin åhpadus mánájgárden barggat, åvddåskåvllå-åhpadiddjev esski 5 jage maŋŋela oattjojma. Ællim ga miján heva åtsådallama ietjá mánájgárdijs. Ienemusát ietjamij ájádusáj milta hábbmijma.<p>
	Gå mánájgárde sisanov plánigådijma de sijdalágátjin sidájma. Máná galggin bessat juohkkalágásj sijddabargojt hárjjidallat, duola degu sáddjit, málestit, bassat j.n.v. Máná agev siegen bessin gå lájbojma, lippajt biebmadijmá, guollijma ja guolijt sláhkkijma. Bånijma ja lájgijt bájnnijma. Máná álu ådå sámegiel bágojt bargoj baktu oahppin. Agev nágin mijájs æjgádijs mánájgárden bargajma, ja danen ittjij sijda ja mánájgárde gasska sjatta nav guhkke.<p>
    	Ájnas lij aj midjij vuorrasap ulmutjijt gåhttjot mánájgárddáj gå duov dáv galgajma barggat.<p>
    	Álgon miján ællim nav valje ståhkusijs ja ietjá gálvojs, valla diŋga ællim ájnnasabmusa. Nágin dábálasj ståhkusijt åstijma gå ruhtadårjav oattjojma, valla ejma la huoman nav dudálattja daj. Suddo lij. Ålgusjbielen lij guohtsamstatijvva gånnå máná agev guotsadin, ja låvdagoade muoduk lij vil, vájku dal ejma la dav álgo rájes nav ájádallam. Máná vil aj dålåstin dan vuolen gå nav låvdagoade muoduk lij.<p> 
	Sidájma sáme mánájgárdev, valla ejma riekta diede mij sáme bajásgiessem lij, jali gåktu galgaj liehket. Ællim miján dalloj vuojga aktisasjvuoda ietjá sáme mánájgárdij. Vuonarijka mánájgárdijt mij dåbdåjma. Diedijma sáme mánájgárde lidjin duola degu Guovdagæjnon, valla usjudalájma siján la ållu ietjá dille gå miján. Man birra galgajma sijáj ságastit? Ejma diede avtak mánájgárdev gånnå lij sæmmi ulmme degu miján; dárogielak mánájt oadtjot sámástittjat.<p>  
	Julevsámegielak mánájgirje ettjin gávnnu. Nágin bargge dárogielak girjijt lågådahttijn sámegiellaj jårggålin. Maŋenagi nágin girje jårggåluvvin dárogielas. Dalloj ettjn gávnnu girje ma lidjin jårggåluvvam nuorttasáme gielas, nav gåktu dálla. Nuorttasámegielav ejma nav buoragit dåbdå.
<p>
<table border=2><tr><td><img src="vuonak2.jpg"  alt="Flaskelam" width=400>
  <p><b></td>
<td><p><b>Ájlátten lij båndorsijdda, gidán dåhppet lippajt oattjojma luojkkat majt biebmadit vierttijma, máná aktan ållessjattugij dajt sujttijin.
</b><br>(Gåvvå: Øyvind A Olsen, Nordlandsposten)</td>
</tr></table>

<h3>Garra giellapolitihkka</h3>
 
Máná iesj guhtik gielladásen lidjin gå mánájgárddáj álggin. Binnemus oasse sámástin, muhtema ienemusáv dádjadin ja ietjáda vas álgos binnáv dádjadin. Huoman vuostasj biejvve rájes mierredijma sámástit. Dágástalájma jus galgajma duodden dárustit, valla ejma dav dagá. Divna æjgáda gudi mánájt mánájgárddáj biedjin oadtjun diedov mijá giellapolitihka birra, ja dat sjattaj aj sijá åvdåsvásstádus. Boadáldagán lij galbba mij tjielggasit subtsastij: Dánna galggap sámástit! Midjij lij ájnas mánájda tjielggasit sámástit, ejma sidá sægodit dárogielajn.<p> 
	Gå galgajma giellabargov nannit, viettjajma giellabarggijt ma máhttin lågådallat guovtegielakvuoda ja giellaåhpadusá birra æjgádijda ja barggijda. Duola degu Tove Skutnabb-Kangas, Asta Balto ja Leena Huss. Sáme åhpadusráde baktu oattjojma giellaviehkev Anders Kintelis ja Kåre Tjihkkomis.<p>  
	Ællim miján máná gudi dåssju sámegielav buktin, juohkkahattja dárogielav aj máhttin, danen lij mánájda álkke dárustattját jus dárogielak máná båhtin. Ij lim gæhppat sijáv dassta rádjat. Muhtem mánájn lidjin vuorrasap oarbbena ma dåssju dárustin, ja muhttijn mánájgárddáj båhtin. Ålggoståhkusa aj ietjá mánájt gæssudin. Gå guosse båhtin vierttijin sámástit, jali de sjávot årrot.<p>
	Maŋenagi oattjojma aj skåvllåasstoájgge fálaldagáv mánájgárddáj. Ettjin divna máná sámegielav nav buoragit máhte, ja mierredijma 1.gierden ij lim loahpe dárustit, ja jus náginin lij dárbbo dárustit de vierttijin låpptåj mannat.

<h3>Diedon la bávtjas</h3>
 
Anne subtsas, ij lim álkke suv vuorrasamos niejddaj, gut ittjij sámegielav buvte gå mánájgárddáj álgij. Muhttijn sijdan tjieroj gå ittjij gielav mánájgárden dádjada. Vierttijma diehtomielajn barggat, ja jaskadit: - Ij la vihke dujna, valla gássjel la gå ij la sámegielav åvddåla oahppam. Mujtáv æddnám javlaj mánáv galggiv mánájgárdes válldet. Vásstediv ittjiv åvdåsvásstediddjen sidá jus mánná sámegiela dagá bajássjaddá. Báktjasahtá ij majdik rievddadit máhte. Ihkap mij gudi gielav lijma massám garrasappot bargajma. Sij gudi gielajn li sjaddam bajás e dádjada man divras vattáldagáv li oadtjum. Dav de mij buoremusát vuojnnep gudi lip gielav massám.

<h3>Sámegiella oassásin </h3>

- Mælggadav la sámegiella Divtasvuonan dåssju fámiljaj gaskan ságastuvvam, ij la almulattjat gullum. Buojkulvissan ittjij sámegiella dábálattjat oassásin gullu. Valla mij såbadijma bargge ja æjgáda mánájda galgajma sámástit jus duola degu oassásin æjvvalijma. Sámegiella vas almulattjat gullugådij. Muhtemijda lij imálasj gullat gå tjavgga sámástijma. Ulmutja garvvin, ja ettjin mijáv almulattjat iejvvit sidá. Vásedijma ulmutja tjiehkádin gå mijáv vuojnnin.<p>  
	Áhkoj, ádjáj, siesáj, æddnuj ja ietjá fuolkij barggat vierttijma vaj mánájda sámástin. Nágina mánájdisá ja mánájmánájdisá dárustam lidjin, ja ællim goassak mánájda sámástam. Midjij lij ájnas sijáj aktan barggat, valla vuojnnep moaddásijda lij låssåt.
<p>
<table border=2><tr><td><img src="vuonak4.jpg"  alt="Barna hadde med seg kvar sin kniv" width=300>
  <p><b></td>
<td><p><b>Gåvvidum várrevádtsemis, álu manoj nanna lijma. Máná iesj guhtik nijbev adnin. Sandra márffesákkev allasis vuollá.
</b><br>(Gåvvå: Vuonak sámemáná)</td>
</tr></table>

<h3>Guoktáladdam ja vuossteháhko</h3>
 
- Moattes juorrulin. Gatjádin: Gåktu mánáj galggá mannat gå skåvllåj álggi ja e dárogielav buvte? Vuoseduváj ejma dassta dárbaha ballat. Dárogiella juohkka sajen gullu, ælla ga aktak mánájs gænna li gássjelisvuoda dárogielajn. Ballin aj máná ettjin galga rijbadit ietjá fágajn skåvlån. Ejma dal riekta diede jus majdik masset máhttin gå nav garrasit guovtegielakvuodajn barggin. Ájádalájma ájnnasamos lij sámegielagin sjaddat, ja jus buojkulvissan matematihkajn ettjin sæmmi buoragit rijbada de dav gierddat hæhttujma. Muhttijn de ietja aj juorrulijma jus riekta dagájma, avtav gaskav hiehtetjåhkanimij gihkadijma. Dálla de Ájluovta skåvlå eksámabåhtusijt giehttot máhttep, vuoset gåjt máná mánájgárdes ælla nievrebu rijbadam gå ietjá máná. Ihkap nuppe guovlluj vil la mannam.<p> 
     Diedijma mánájda lij låssåt. Vásedam lijma man nievres dilen sámevuohta lij, ja mánájt sidájma nannit åvddål gå skåvllåj álggin. Sierraláhkáj bargajma vaj máná galggin juojddáv máhttet mij státusav dárogielsebrudagán vattij. Mij guokta ássje vuorodijma, bállotjiektjamav ja låhkåmmáhtudagáv. Tjiektjamsaljov mánájgárde ålgusjbælláj dagájma vaj máná bessin bállov tjiektjat ja nav galggin rijbadit nuppij. Álgijma aj låhkåmhárjjidallamijn mánájgárden, nav vaj máhttin låhkåt gå skåvllåj álggin. Låhkåm- ja tjállemåhpadus lij Kaia Kalstad åvdåsvásstádus.<p>       
	Mánájgárdde ittjij dåssju gielav åvddån buvte, valla kultuvralasj ja politihkalasj ælládahttemav aj. Mánájgárdde Divtasvuonan lij vuostasj sáme ásadus suohkanin. Dille 18 jage rájes lij ållu ietjá gå uddni. Suohkan ittjij mijáv doarjo, ietja vierttijma gájkka barggat.

<h3>Sálma gotalasj tjállemvuohkáj</h3>
 
Álgon ællim miján julevsáme lávllaga. Sálma galla de gávnnujin majt læstádiána bienajn lávllun, valla da lidjin tjáledum oabme sálmmagirjjáj jages 1895 <a href=#[2]>[2]</a>, gotalasj tjállemvuohkáj. Huoman dajt lávlojma, moattedijma ja mánájda juogijma. Vuorrasabmusa, gudi lidjin låhkåt hárjjánam, tjuovvun edisik åsijt tevstas. Akti gå biskoahppa Øystein Larsen aktan mannoguojmijdisá mijáv guossidij, lávlojma sunji sálmav. Biskoahppa aj oattjoj sálmmagirjev vaj máhtij tjuovvot. Sån hármmadit alvaduváj, ja loabedij sálmmagirjje dábálasj bokstávaj almuduvvat galgaj. Ja nav de almmuduváj <a href=#[3]>[3]</a>.
<p>

<table border=2><tr><td><img src="vuonak10.jpg"  alt="Bøting" width=400>
  <p><b></td>
<td><p><b>Nuohtijt tjiktet aj besajma.
</b><br>(Gåvvå: Vuonak sámemáná)</td>
</tr></table>


<h3>Mánájgárdes skåvllåj</h3>
 
Gå mánájgárdev vuododijma, de lij fálaldahka julevsámegiellaj nágin jagev juo Divtasvuona suohkanin læhkám, valla dåssju nubbengiellan, nágin tijma vahkkuj. Gå guokta-gålmmå jage lijma mánájgárdev jådedam, de sámegielak máná skåvllåj galggin álgget. Sámegielav vuostasj giellan gájbbedijma, ja åhpadusáv sámegiellaj juohkka fágan. Maŋenagi vuorbástuvájma, ja dálla li moattes gudi li vuodoskåvlåv tjadádam sámegielajn vuostasjgiellan. Mánájgárde dagi ij lim dat liehket vejulasj.<p>
	Jagen 2000 oattjojma mij, mánájgárde æjgáda giellamåvtåstahttem bálkkáv, majt ejma la vuorddám. Alvaduvájma, ejma ga diede lijma nammaduvvam. Vuolgijma de divna niellja æjgátbára Kárásjåhkkåj, Sámedikke dievastjåhkanibmáj, bálkkáv vuosstáj váldátjit.

<h3>Máhttsamin</h3>
 
Gå dát tjáleduvvá de li 18 jage gållåm dat rájes gå mánájgárdde vuododuváj. Dat rájes la boahtám ådå buolvva æjgádijs, ådå hásstalusáj. Madi ienemus oasse æjgádijs sámástin gå álgijma, de ælla dálla ålos gudi sámásti. Danen sjaddam la mánájgárddáj stuor åvdåsvásstádus vaj máná sámegielav oahppi. Juska bargge ájn vilá mánájda sámásti, de stuorámus oasse mánájs dárusti.<p>  
	Vuojnnet sámegiella l rievddamin, grammatihkalasj háme li gáhtomin, duola degu verba guovtelågon ja pronomena.<p> 
	Subtsastattijn de dá nieljes mujttáji ienep ja ienep subttsasijt mánájgárdes. Maŋŋutjissaj akta sijájs javllá: - Gullit, jáhkáv vierttip girjev dán birra tjállet.<p>
	Doajvvop dav dahki, ja årrus de dát álggon.
<p>
<hr>
<p>
<a name="[1]">[1]<note> Gehtja Kaia Kalstad subtsasav <i>Sáme skåvllåhiståvrrå 2</i>.</note></a><br>
<a name="[2]">[2]<note> <i>Same tjåggolvasen Psalm-Kirje.</i> Svieriga girkko (Svenska kyrkan) 1895).</note></a><br>
<a name="[3]">[3]<note> <i>Julevsáme Sálmmagirjje</i> 2004 almuduváj, aktisasjbarggo lij Svieriga girkko sáme ráde ja Vuonarijka girkko, Sáme girkkoráde gaskan.</note></a><br>
<p>
<hr>
<p align=right><a href="ssh3-s.htm#sisdoallu"> Eará artihkkalat girjjis Sámi skuvlahistorjá 3</a>
<p>
</body>
</html>
