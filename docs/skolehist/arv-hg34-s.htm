<!DOCTYPE HTML PUBLIC "-//W3C//DTD HTML 4.0 Transitional//EN"><html><head>     
                 <meta http-equiv="content-type" content="text/html;
charset=utf-8"><meta name="keywords" content="Sámi skuvlahistorjá, skuvla,
sámegiella, oahpahus"><meta name="description" content="Sámi skuvlahistorjá-3/4
Árvvoštallan áigečállágis Sámis nr. 8"><meta name="author" content="Harald
Gaski"><title></title><link rel="stylesheet" type="text/css" href="ssh1.css"
/></head><body><p align=right><a href="arv-hg34-n.htm"><img src="norflagg.jpg">
På norsk</a><p align=center>Sámi skuvlahistorjá - 3/4 - Girjjeárvvoštallan
áigečállágis Sámis nr.8, juovlamánnu 2010
<h2>Harald Gaski:</h2>    <h1>Sámi skuvlahistorjá 3-4</h1>

Sáhttá dál jo dadjat ahte Sámi skuvlahistorjjá-ráiddu doaimmahus duođaid ánssáša
buot dan rámi maid sáhttá oažžut! Váldodoaimmaheaddji Svein Lund ovttas
mieldoaimmaheaddjiidisguin Elfrid Boine, Siri Broch Johansen ja Siv Rasmussen
lea dahkan imponerejeaddji barggu prošeavttain. Vaikko das leamaš sihke dát ja
duot vuostegieđageavvan, de ii doaimmahus ii ge sin lágádus, Davvi Girji, leat
vuollánan. Dál leat jo ilbman njeallje girjji ráiddus, ja ain lea vuordagis
guokte vel. Dákkár assás girjjiid dábálaččat almmuhit stuorra dutkanprošeavttaid
boađusin, muhto Sámi skuvlahistorjá ii oppa leat ge ruhtaduvvon
dutkanprošeaktan. Doaimmahusjoavkku konseapta ii heive dán áigásaš gáržžes
dutkandoahpaga meroštallama siskkobeallái, go das eai iđe dušše dutkanbohtosat,
muhto dasa leat maiddá váldon mielde beaivválaš muitalusat ja olbmuid priváhta
vásáhusat iežaset skuvladilis. Dan dihtii gártá prošeakta baskásii dahje,
aistton dárogiel dajaldaga, gahččá guovtti stuolu gaskii. Dat leamaš sihke
ovdamunnin ja heađušteaddjin prošektii. Ovdamunnin danin go dat lea dan geažil
šaddan eanet priváhta ja persovnnalaš duođašteaddji almmuhussan ii ge dušše
neutrála ja nghč. objektiivva čielggadus, ja gis heađušteaddjin juste seammá
siva dihtii, ahte prošeakta lea iešguđet ge sámi guovlluid iežaset
skuvlahistorjjá, ii ge nu olu miehtá Sámi oktasaš skuvlahistorjá.<p>
	Dán čállosis in smiehta árvvoštallat ráiddu eaŋkilartihkkaliid, vaikko
dan maid sáhtášii dahkat, muhto dán vuoro mus baicce lea miella čállit eanet
oppalaččat Sámi skuvlahistorjjá prošeavtta birra, nugo dat leamaš dán rádjai.
Dan lea vejolaš dál dahkat go njeallje girjji leat almmuhuvvon. Gáržžideapmi
fáttá hárrái mii čuovvu das go bidjá man nu namahusa historjjá ovddabeallái,
dego dás skuvla-, addá vejolašvuođa konsentreret unnit osiide dan sadjái go
olles našuvnna historjjá ovdanbuktit, muhto nuppe beales dat sáhttá maiddá
váikkuhit dasa ahte eksisterejeaddji ráját ja erohusat nannejuvvojit. Go omd.
Lars Ivar Hansen ja Bjørnar Olsen čáliiga sámi historjjágirjji, de soai loktiiga
sámi-doahpaga dakkár abstrakšuvnna dássái ahte lei vejolaš čállit olles sámi
guovllu birra almmá dagakeahttá erenoamážin omd. mátta-, julev-, mearra- dahje
eará sámi guovlluid dahje geografalaččat mearriduvvon etnografalaš
meroštallamiid. Mun ge lean iskan iežan girjjálašvuođahistorjjágirjjážiin
geavahit ja deattuhit sámi oktasaš historjjá dainna vuođuštusain ahte mis lea
eanet mii čatná oktii min historjjá go mii earuha dan. Oažžu áinnas gohčodit dan
vaikko essensialiserejeaddji pan-sámi viggamuššan, muhto goittot ge dan ulbmil
lea giehtadallat sámi našuvnna sullii seammá vuogi mielde go omd. ahte Norgga
girjjálašvuođa historjá čállošii olbmuid gullevašvuođa mielde gielalaččat ja
čearddalaččat.<p>
	Sámi skuvlahistorjá lea čohkken hirpmástuhtti ollu dieđuid, mat
ovddosguvlui šaddet sihke divrras ja ávkkálaš dávvirin juohkehažžii gii hálida
oahpásmuvvat vánhemiiddis ja ovdavánhemiid skuvladillái. Juste dan dihtii lea
dat oassi mii dagaha ahte prošeakta ii leat dutkan, erenoamáš mávssolaš.
Persovnnalaš muitalusat ja olbmuid iežaset vásáhusat dahket lohkama
miellagiddevažžan, ja berrešedje oalgguhit sihke girječálliid ja filbmadahkkiid
fuomášit makkár rikkis materiála dát čoakkáldat lea dahkat das fiktiivvalaš
joatkamuitalusaid.<p>
	Lea maiddá dehálaš muittuhit ahte Sámi skuvlahistorjá ii ilmma dušše
girjeráidun, muhto maiddá neahtas: http://skuvla.info. Das leat dievva
lassidieđut mat dahket prošeavtta multimediálan. In imaštivčče oppanassii ge jus
olles hommá dahkkošii intermediálan ge, nu ahte lohkkit beasašedje kommenteret
áššiid, muhto dasa gal várra gáibiduvvošedje eanet persovdnaresurssat. Mun goit
sáhtan dovddastit ahte lean ájahallan máŋggaid tiimmuid neahtas, ja lean logadan
sihke aviisačállosiid, álggaheaddji oahpponeavvohistorjjá (mii dieđus
fágagirjjálaš searvvi jođiheaddjái lea erenoamáš miellagiddevaš), rikkis
arkiiva- ja dokumeantadieđuid, báikenammalisttuid ja dieđus ge
girjjálašvuođalisttuid. Introdukšuvnnat prošektii leat viđa gillii; dáro-,
ruoŧa-, suoma-, eŋgelas- ja ruoššagillii. Prošeakta hálida juksat guhkás.<p>
	Sámi skuvlahistorjá 1 ilmmai jo 2005, ja nr. 4 gis mannan čavčča, de
prošeavttas leamaš jo viđa jagi ávvudeapmi. Dat prošeakta lea buktán nu olu
materiála albmosii ahte áinnas oččošii joatkit vel ođđa vihtta jagi, muhto lea
várra ballamis ahte bargit váibbašedje dan dihtii go leamaš unnán ruđalaš
doarjja dán dehálaš hommái. Vaikko vel ádden ahte Norgga dutkanráđis leat
doaŋggi doarjut dákkár prošeavtta (geahča eanet vuollelis), de lea sakka
imaštahtti ahte Oahppodepartemeanta ii juollut ruđa dasa, ja áibbas
áddetmeahttun jus leš duohta nugo doaimmahusgoddi čállá, ahte departemeanta
njulgestaga lea gieldán iežas direktoráhta (ge) doarjumis Sámi skuvlahistorjjá.
	<p>
Mun namahin álggadettiin ahte Sámi skuvlahistorjá mealgadii lea dutkanprošeakta,
muhto seammás go dan dajan, de ferten maid deattuhit ahte jus livččii lean
buhtes dutkanprošeakta, de das livčče dalle lean muhtun áššit maid livččii
fertet dárkilebbo vihkkedallat. Dalle livčče dárbbašuvvon eanet
syntetiserejeaddji artihkkalat mat čatnet oktii iešguđet ge guovlluid
rapporttaid. Nu go dál leat girjjit, de dat addet buori gova das mo olbmot
persovnnalaččat leat dovdan diliid, muhto lohkkiide fállojuvvojit vuosttažettiin
dušše dievva ovttaskas govat, dain váilot duot čohkkejeaddji govat olles
joavkkus. Sámi skuvlahistorjá dálá hámis lea sámiid skuvlahistorjá dan geažil go
olbmot muitalit iežaset historjjá, muhto báhcá lohkki iežas duohkái čohkket
visot guovlluduođaštusaid oktan muitalussan. Dát lea dieđus čielga válljen maid
doaimmahusgoddi lea dahkan, ja mii váikkuha dasa ahte ráidu šaddá stuoris danin
go sápmelaččain gal lea olu muitaleamoš iežaset skuvllaáiggi vásáhusain.
Oktiibuot buot muitalusain mii oaidnit ahte leat olu ovttaláganvuođat miehtá
Sámi, muhto dattege dat Sápmi mii presenterejuvvo, šaddá hui bieđgguid ja
lokál-orienterejuvvon dan sadjái go fállat stuorit ovttastahtti gova sámi
našunála skuvlahistorjjás. Mun eahpidan omd. ahte livččii vejolaš čállit Norgga
skuvlahistorjjá mii lea juhkkojuvvon seammáláhkai go dát girjeráidu, ahte
iešguđet ge guovlluid historjá oažžu nu stuorra fuomášumi ja dat mii guoská
olles álbmogii báhcá lohkki háldui geassit oktii – našuvdnahuksen vs. lokála
fragmentarisma.<p>
	Mun in čále dan moaitámuššan, dušše registreren dihtii ahte ná lea
šaddamin dát veršuvdna Sámi skuvlahistorjjás. Lea vejolaš ja miellagiddevaš
jurddašit eará veršuvnnaid, almmá  heajuštalakeahttá dan maid lean lohkan. Ii
dat mearkkáš dan ge ahte árvvoštalli easkka maŋŋil go prošeakta jo lea
gárvánišgoahtimin buktá oaiviliid das mo dat ii livčče galgan leat – dát baicce
leat fuomášumit mat vulget girjjiid logadettiin, ja maid ii livčče sáhttit
čállit ovdal go ráidu lea ollen dan muddui go dál lea. Dat maiddá mearkkaša ahte
doaimmahusgoddái ain lea vejolašvuohta dahkat oktiigeassi ja čohkkejeaddji
artihkkaliid maŋimuš girjái. Dat čanašii prošeavtta oktii, go vuosttas girjjis
han ledje iskamat dan guvlui ahte čálihit sámi oktasaš skuvlahistorjjá. Viiddis
materiálas mii lea čoagganan duođaid sáhtášii ráhkadit buriid oktiigeassi
artihkkaliid sámi skuvlahistorjjá birra, muhto dasa ahte dan dahkat
gáibiduvvojit sihke persovnnalaš ja ruđalaš resurssat maid Sámi skuvlaprošeakta
dađebahábut ii leat ožžon, ii dutkan- ii ge skuvlaeiseválddiin.<p> 
	Lea duođaid imaštahtti ahte ii oahppodepartemeanta (ii ge
"sámedepartemeanta") leat atnán dán prošeavtta doarjunveara. Sii han goittot eai
sáhte šat ballat das ahte čiegusvuođat lebbejuvvojit álbmoga ovdii – go mii goit
dál diehtit ahte dáruiduhttinviggamuš ii lihkostuvvan, dat baicce čanai
sápmelaččaid eanet oktii ja láhkásis lei mielde bohcidahttimin dan lihkadusa mii
áiggi mielde vejii ásahit sierra sámi skuvllaid (dan muddui go mis sisdoalu
dáfus vel leažžá ge sierra sámi skuvla?). Juste sámi skuvllaid sisdoallu – mi
dahká dahje dagašii skuvlla sámi skuvlan – lea ášši mii báhcá veaháš linjáid
gaskii, danin go eanáš čállit čujuhit jogo váilevaš oahpahussii dahje ahte
oahpahus ii oppa fállon ge, de die maiddá livččii ášši maid čuovvulit ráiddu
maŋimuš guovtti girjjis. Vai dáidá prošeakta nu jo sturron ahte šaddá vel okta
čihččet girji dasa, mii de easkka čohkke ja analysere, veardida ja
buohtastahttá, ja loahpalaččat ráhkada oktasaš, miehtá-Sámi skuvlahistorjjá.
Dahje soaitá ahte livččii buorre jurdda ráhkadit muhtunlágán "best
of"-čoakkáldaga olles ráiddus sihke sáme- ja dárogillii mása čálášii vudolaš
introdukšuvnna mii geassá oktii dan maid ráidu lea buktán ovdan, ja seammás
veardádallá makkár hástalusat ain leat ovdal go oažžut dievaslaš sámi
skuvlahistorjjá. Go geađgejuolgi maid Lund gázzi leat ceggen, lea nanus ja
gierdá eanet ja ođđa huksejeaddjiid ge. Vare dasa livčče eatnagat! Giitu dán
rádjái barggudet ovddas ja lihkku ain ovddosguvlui!<p>	
<hr>
<P>
<h3>Kommentára doaimmahusas</h3>
Doaimmahus lea ilus go Harald Gaski lea čállán nu buorre ja konstruktiiva girjeárvvoštallama. Mii áigut vuđolaččat ságastallat su kritihka ja evttohusaid birra. <br> Muhto dađe bahábut lea šaddan unna meattáhusaš árvvoštallamis, ja ovttasráđiid Gaskiin mii leat gávnnahan ahte mii háliidit čilget ášši.<br> 
Lea riekta ahte sihke Oahpahusdepartemeanta/Máhttodepartemeanta ja Oahpahusdirektorahta lea hilgon doarjamis girjeprošeavtta. Muhto ii leat vuođđu cealkit ahte departementet lea njuolggestaga instrueren direktorahta dán áššis.
"Sámedepartemeanta" mas lea molssašuddi namat, lea hilgon doarjamis 1, ja 2, girjji, muhto lea addán doarjaga 3. girjái. Meattáhusa dihtii ii sáddejuvvon dan departementii ohcama go ráhkadeimmet 4. girjji. 
<p>
Svein Lund<br>
váldodoaimmaheaddji
<p><hr><p>
<A HREF="ssh4-s.htm">Sámi skuvlahistorjá 4 - álgosiidu</A>
<P>
</BODY></HTML>




