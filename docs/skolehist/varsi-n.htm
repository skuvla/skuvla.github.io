<!DOCTYPE HTML PUBLIC "-//W3C//DTD HTML 4.0 Final//EN">
<html><head>
<meta http-equiv="Content-type" content="text/html; charset=utf-8">
<meta name="Keywords" content=""><meta name="description" content="">
<meta name="Author" content="">
<title></title><link rel="stylesheet" type="text/css" href="ssh1.css">
</head>
<body>
<p align="right"><a href="varsi-s.htm"><img src="samleavg.jpg"> Sámegillii</a>
</p><p align="center">Artikkel i boka <a href="ssh1-n.htm">Samisk skolehistorie 1</a>. <a href="http://www.davvi.no/">Davvi Girji</a> 2005. </p>
<h2>Per Edvin Varsi: </h2>  
<h1>- Tenk at lærerne våre virkelig var mot fornorskinga!</h1>
<h4>Fortalt til Svein Lund</h4>
<p>
<table border="2"><tr><td><img src="peredvin.jpg" alt="   " width="250"><p><b>Per Edvin Varsi som førsteklassing, sammen med Anne Marie Aubert </b><br> 
(Foto: Marit Aubert) 
</td>
<td><b>
<p aligh=center><b>Per Edvin Varsi er født 1945 og oppvokst i Sirma. Han gikk på Sirma skole i 1952-60, deretter ungdomsskolen i Polmak og Den samiske 
folkehøgskolen i Karasjok. Seinere utdanna han seg til servitør og arbeida som servitør, hovmester, restaurant- og hotellsjef. Fra 1982 har han vært 
ved Samisk videregående skole og reindriftsskole som lærer, rådgiver og inspektør. 
Han har hatt ei rekke politiske og faglige verv, og har vært vararepresentant til Sametinget siden dette blei oppretta.
</b></td></tr></table>
<p>
Det første skoleåret bodde jeg på internatet, sjøl om hjemmet vårt var bare halvannen kilometer fra skolen. Jeg husker at fra internatet kunne jeg se 
røyken fra pipa hjemme. Jeg vet egentlig ikke hvorfor jeg skulle bo på internatet, men det kan ha sammenheng med at det var mange unger og lite 
plass hjemme. På internatet var det også godt med mat å få, med fire måltider om dagen. Men fra andre klasse bodde jeg hjemme ut resten av 
barneskolen.<p>
	I første klasse hadde jeg Marit Aubert som lærer, andre året fikk jeg Sissel og Einar Gullichsen. Både familien Aubert, og seinere familien 
Gullichsen, hadde mye kontakt med familien min. Om somrene var jeg med Einar Gullichsen og fiska. Da var vi verdens beste kompiser. Men om 
vintrene på skolen var ikke forholdet like godt. Han kunne være veldig streng på skolen. Men begge disse lærerpara var svært populære i bygda. 
Gullichsen fikk både ungdom og voksne med på idrettsaktiviteter og sto i spissen for å stifte idrettslag. Jeg husker at de ordna ski til skolen og at vi 
fikk ski.
<p><table border=2 cellpadding=20 bgcolor="#ffcf77"><tr><td>
<img src="gullich-d8.jpg">
</td><td><b>"Om somrene var jeg med Einar Gullichsen og fiska. Da var vi verdens beste kompiser. Men om vintrene på skolen var ikke forholdet like godt." 
</b><br>(Foto: Sissel Gullichsen)</td></tr></table><p>

Først nå i år har jeg fått anledning til å lese heftene med minner fra Sirma, som disse lærerne har laga til. Det var en ting som virkelig 
overraska meg da jeg leste det. Det var at de mente at undervisninga burde ha vært på samisk. De var faktisk motstandere av den 
fornorskingspolitikkcn som de var tvunget til å praktisere. Det forsto jo ikke vi elevene den gangen. For oss var det lærerne som representerte 
overmakta. Vi så jo ikke dem som lærerne hadde over seg og de lovene og reglene som styrte dem. Vi trudde det var lærernes feil. Var de virkelig 
slike som brydde seg om det samiske? Jeg må si at vi elever hadde ikke det inntrykket. På samisk hadde vi bare ABC-boka og katekismen, ellers var 
alt på norsk.<p>
På internatet var Anna husmor. Ho var fra Nesseby og samisktalende. Men ho må også ha fått instruks om å snakke norsk med oss, for ho sa til oss at 
vi ikke måtte fortelle til andre at ho snakka samisk med oss.<p>
	Med unntak av lærerne, som den første tida bare var to av gangen, var alle som bodde i Sirma i den tida samisktalende. Men på fjellstua var 
det stadig tilreisende som snakka norsk. Far min snakka godt norsk, han hadde reist mye på kysten fordi han hadde jobba i vegvesenet. Jeg hadde 
derfor hørt en god del norsk før jeg begynte på skolen, så derfor forsto jeg i alle fall en del av undervisninga.<p>
	Likevel kunne det jo av og til bli misforståelser. En gang hadde tre av oss gjort et eller annet vi ikke skulle, og så hadde Gullichsen tatt oss 
fatt. Så vi satt på internattrappa og skreik da husmor Anna kom og spurte hva som var galt. Så ga ho oss ei krone og sa vi fikk gå på butikken til Tapio 
og kjøpe oss sukkertøy. Men vi forsto ikke ordet sukkertøy, så vi kjøpte sukkerbiter. Nå forsto vi ikke egentlig hvorfor og hva vi skulle med dem, men 
vi gikk nå tilbake til internatet og delte dem likt mellom oss. Da kom Anna igjen og forklarte oss hva sukkertøy var. Og jeg trur jammen vi fikk ei 
krone til, så vi fikk retta opp saka.<p>
	På slutten av tida mi på barneskolen begynte vi å få samisktalende lærere. Jeg husker det var Anders Utsi og Marit Tapio. Så husker jeg at 
Einar og Sissel Gullichsen kom tilbake etter å ha vært borte i to år. Da hadde de lært seg samisk.<p>

Da jeg var ferdig med 7. klasse, var det blitt 9-årig skole hos oss. Kommunen vår var en av de første i landet som innførte 9-årig skole. Det var et 
samarbeid mellom daværende Polmak, Tana og Nesseby kommuner. Det var i tida med linjedelt ungdomsskole og det var tre linjer. På Polmak skole 
var det linje for jordbruk og hagebruk, på Seida skole teoretisk linje og på Karlebotn skole mekanisk linje. Men vi fikk ikke velge fritt. Lærerne 
handplukka de som var flinke nok til å begynne på den teoretiske linja. Det var bare to av kullet fra Sirma som kom med der. Vi andre havna i 
Polmak. Der fikk vi Per Holm Varsi som lærer. Han var fra Sirma og han brukte samisk i undervisninga når han underviste i praktisk arbeid. Men nå 
var det ikke lenger bare samisktalende i klassen, her var også noen norsktalende. Så i 8. og en del av 9. klasse bodde jeg på internatet i Polmak. Nå var 
vi blitt såpass store at vi syntes det var gøy å bo på internat. Mens jeg gikk i 9. klasse blei bilvegen ferdig, sånn at da blei det skoleskyss og vi kunne bo 
hjemme.<p>
Pinsevennene var ofte på besøk i Sirma i den tida. De skaffa masse klær som de delte ut til ungene, vinterstøvler og annet. Vi brukte å gå på møtene til 
pinsevennene, kanskje mest for å få klær. Men de fleste foreldrene var læstadianere og ikke så begeistra for pinsevenner.
Konfirmasjonsskolen og sjølve konfirmasjonen var på sommeren. På konfirmasjonsskolen hadde vi presten Erik Schytte Blix. Han kunne samisk og 
var en veldig folkelig og grei kar. Konfirmasjonsskolen var i Polmak, og dit måtte vi sykle. Det var omlag 3 mil. Men konfirmasjonen var i Sirma. 
Jeg husker at jeg blei konfirmert i dress. De fleste fra Sirma hadde dress eller kjole dengang, det var heller få som brukte kofte.<p>
	Noe videre undervisning i samisk fikk vi ikke verken i Sirma eller i Polmak. Det eneste var at vi hadde tospråklig ABC og lærte noen 
salmevers på samisk. Først da jeg året etter begynte på DSF i Karasjok, hadde samisk status som fag på timeplanen. Da fikk vi Hans Eriksen som 
lærer. Han var også fra Sirma, og da kom han direkte fra lærerskolen. I duodji hadde vi Lauri Keskitalo fra Kautokeino. Ellers var lærerne stort sett 
søringer. 

<p align=right><a href="ssh1-n.htm#innhold">Flere artikler fra Samisk skolehistorie 1</a></p><p>
</body></html>